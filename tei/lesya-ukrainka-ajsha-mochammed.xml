<TEI xmlns="http://www.tei-c.org/ns/1.0" xml:id="u000003" xml:lang="ukr">
  <teiHeader>
    <fileDesc>
      <titleStmt>
        <title type="main">Айша та Мохаммед</title>
        <title type="sub">Діалог</title>
        <author>
          <persName>
            <forename>Леся</forename>
            <surname>Українка</surname>
          </persName>
          <idno type="wikidata">Q298033</idno>
        </author>
      </titleStmt>
      <publicationStmt>
        <publisher xml:id="dracor">DraCor</publisher>
        <idno type="URL">https://dracor.org</idno>
        <availability>
          <licence>
            <ab>CC0 1.0</ab>
            <ref target="https://creativecommons.org/publicdomain/zero/1.0/">Licence</ref>
          </licence>
        </availability>
      </publicationStmt>
      <sourceDesc>
        <bibl type="digitalSource">
          <idno type="URL">
            https://www.l-ukrainka.name/uk/Dramas/AjshaMochammed.html
          </idno>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person xml:id="mohammed">
            <persName>
              Мохаммед
            </persName>
          </person>
          <person xml:id="ajsha">
            <persName>
              Айша
            </persName>
          </person>
        </listPerson>
      </particDesc>
    </profileDesc>
  </teiHeader>
  <standOff>
    <listEvent>
      <event type="written" when="1907">
        <desc/>
      </event>
    </listEvent>
  </standOff>
  <text>
    <body>
      <div type="act">
        <stage>Садок в Мохаммедовім гаремі. Айша в малій виноградній альтанці сидить і їсть солодощі, ліниво одкинувшись на низенькому ослоні, вкритому великим килимом. Мохаммед приходить і мовчки сідає біля її ніг на край килима.</stage>
        <sp who="#ajsha">
          <speaker>Айша</speaker>
          <l>Коханий, глянь на мене!</l>
        </sp>
        <stage>Мохаммед мовчки переводить погляд з простору в той бік, де Айша.</stage>
        <l>Глянь на мене!</l>
        <sp who="#mohammed">
          <speaker>Мохаммед</speaker>
          <l>Та я ж дивлюсь.</l>
        </sp>
        <sp who="#ajsha">
          <speaker>Айша</speaker>
          <l>Ти дивишся й не бачиш!</l>
          <l>Так дивляться на дерево, на камінь,</l>
          <l>на стіну, на колоду… я не знаю,</l>
          <l>ще там на що, але не на дружину,</l>
          <l>не на свою кохану!</l>
        </sp>
        <sp who="#mohammed">
          <speaker>Мохаммед</speaker>
          <l>Я не знаю,</l>
          <l>чого ти хочеш, Айшо.</l>
        </sp>
        <sp who="#ajsha">
          <speaker>Айша</speaker>
          <l>Ти не знаєш?!</l>
          <l>Я хочу, щоб мене любив Мохаммед!</l>
        </sp>
        <sp who="#mohammed">
          <speaker>Мохаммед</speaker>
          <l>Хіба ж я не люблю?</l>
        </sp>
        <sp who="#ajsha">
          <speaker>Айша</speaker>
          <stage>(не слухає)</stage>
          <l>Мене любив</l>
          <l>і більш нікого!</l>
        </sp>
        <sp who="#mohammed">
          <speaker>Мохаммед</speaker>
          <l>Нащо се бажання?</l>
          <l>То все одно, якби ти забажала,</l>
          <l>щоб лиш тобі самій світило сонце,</l>
          <l>тобі самій служив вогонь. Від того</l>
          <l>не стало ж би тобі ані ясніше,</l>
          <l>ані тепліше, ніж тепер, як мусиш</l>
          <l>ти те добро з усім живим створінням</l>
          <l>нарівні поділяти, тільки іншим</l>
          <l>було б від того в світі жити гірше.</l>
        </sp>
        <sp who="#ajsha">
          <speaker>Айша</speaker>
          <l>Ти першій милій не казав такого,</l>
          <l>Хадіджа слів таких не вислухала.</l>
        </sp>
        <sp who="#mohammed">
          <speaker>Мохаммед</speaker>
          <stage>(здивований)</stage>
          <l>Ти звідки знаєш?</l>
        </sp>
        <sp who="#ajsha">
          <speaker>Айша</speaker>
          <stage>(злорадо)</stage>
          <l>А! Так я вгадала?</l>
        </sp>
        <sp who="#mohammed">
          <speaker>Мохаммед</speaker>
          <stage>(опанував своє збентеження)</stage>
          <l>Ну що ж, се правда, я їй не казав</l>
          <l>сих слів, так се тому, що…</l>
        </sp>
        <sp who="#ajsha">
          <speaker>Айша</speaker>
          <l>Що любив ти</l>
          <l>її безмірно більше, ніж мене!</l>
        </sp>
        <sp who="#mohammed">
          <speaker>Мохаммед</speaker>
          <stage>(провадить, не вважаючи на її вибух)</stage>
          <l>…так се тому, що й сонце перший промінь</l>
          <l>чомусь одному завжди віддає,</l>
          <l>найпершому, що стрінеться.</l>
        </sp>
        <sp who="#ajsha">
          <speaker>Айша</speaker>
          <l>Неправда!</l>
          <l>Не перший промінь, все своє проміння</l>
          <l>ти їй віддав, мені лишився відблиск</l>
          <l>тьмяний, холодний…</l>
        </sp>
        <sp who="#mohammed">
          <speaker>Мохаммед</speaker>
          <l>Айшо! І не сором</l>
          <l>тобі таке казати? Я холодний</l>
          <l>до тебе? Що ж би ти на те сказала,</l>
          <l>якби тебе я пестив тільки так,</l>
          <l>як першую дружину, ту Хадіджу,</l>
          <l>що ти їй заздриш так.</l>
        </sp>
        <sp who="#ajsha">
          <speaker>Айша</speaker>
          <l>Того не знаю,</l>
          <l>але я бачу добре, що ніколи</l>
          <l>ти не любив мене так, як її,</l>
          <l>не любиш і тепер, та й не полюбиш, –</l>
          <l>ніколи я її не переважу</l>
          <l>в твоєму серці.</l>
        </sp>
        <sp who="#mohammed">
          <speaker>Мохаммед</speaker>
          <l>Не годиться, Айшо,</l>
          <l>так мертвим заздрити. Хадіджа вмерла,</l>
          <l>і шкодити тобі нічим не може.</l>
        </sp>
        <sp who="#ajsha">
          <speaker>Айша</speaker>
          <l>О, якби дав аллах, щоб не вмирала,</l>
          <l>то, може б, я її перемогла!</l>
        </sp>
        <sp who="#mohammed">
          <speaker>Мохаммед</speaker>
          <l>Я глузду в сих твоїх словах не тямлю.</l>
        </sp>
        <sp who="#ajsha">
          <speaker>Айша</speaker>
          <l>Скажи по правді, де ти був сьогодні?</l>
        </sp>
        <sp who="#mohammed">
          <speaker>Мохаммед</speaker>
          <l>Та що тобі? Хіба не все одно?</l>
        </sp>
        <sp who="#ajsha">
          <speaker>Айша</speaker>
          <l>Ти був на кладовищі! На могилі</l>
          <l>Хадіджиній! Я зараз те пізнала!</l>
          <l>По очах бачу, не одуриш, ні!</l>
        </sp>
        <sp who="#mohammed">
          <speaker>Мохаммед</speaker>
          <l>Навіщо б мав дурити? Так, я був там,</l>
          <l>хіба се гріх – пошанувати пам’ять</l>
          <l>людини, що була мені жоною?</l>
        </sp>
        <sp who="#ajsha">
          <speaker>Айша</speaker>
          <l>І я твоя жона, проте не будеш</l>
          <l>вчащати так до мене на могилу.</l>
        </sp>
        <sp who="#mohammed">
          <speaker>Мохаммед</speaker>
          <l>Не спокушай аллаха. Невідомо,</l>
          <l>хто з нас до кого прийде на могилу,</l>
          <l>одно відомо – я від тебе старший,</l>
          <l>і на багато літ.</l>
        </sp>
        <sp who="#ajsha">
          <speaker>Айша</speaker>
          <l>Либонь, настільки,</l>
          <l>як старшою була твоя Хадіджа</l>
          <l>від тебе.</l>
        </sp>
        <sp who="#mohammed">
          <speaker>Мохаммед</speaker>
          <l>Так, щось коло того, певне.</l>
        </sp>
        <sp who="#ajsha">
          <speaker>Айша</speaker>
          <l>Ти взяв її таки зовсім старою?</l>
        </sp>
        <sp who="#mohammed">
          <speaker>Мохаммед</speaker>
          <stage>(похмуро)</stage>
          <l>Я вже тобі не раз про те казав,</l>
          <l>та ти й сама незгірше знаєш.</l>
        </sp>
        <sp who="#ajsha">
          <speaker>Айша</speaker>
          <l>Дивно,</l>
          <l>чому про се не можна споминати?</l>
          <l>Хіба не все одно тепер для неї?</l>
          <l>Стара чи молода, бридка чи гарна</l>
          <l>була вона, коли за тебе йшла, –</l>
          <l>однаково ж її нема на світі.</l>
        </sp>
        <sp who="#mohammed">
          <speaker>Мохаммед</speaker>
          <l>Се гріх – радіти так з чужої смерті.</l>
        </sp>
        <sp who="#ajsha">
          <speaker>Айша</speaker>
          <l>Я не радію… А скажи по правді, –</l>
          <l>вона була коли хоч трошки краща,</l>
          <l>чи все така була, як от тоді,</l>
          <l>коли вже я її пізнала?</l>
        </sp>
        <sp who="#mohammed">
          <speaker>Мохаммед</speaker>
          <l>Айшо,</l>
          <l>навіщо се питання?</l>
        </sp>
        <sp who="#ajsha">
          <speaker>Айша</speaker>
          <l>Ну, скажи,</l>
          <l>була вона коли така, як я?</l>
          <stage>(Нахиляється до Мохаммеда.)</stage>
        </sp>
        <sp who="#mohammed">
          <speaker>Мохаммед</speaker>
          <stage>(глянув на Айшу)</stage>
          <l>Найкраща ти з усіх жінок на світі,</l>
          <l>живих, і мертвих, і ненарожденних!</l>
        </sp>
        <sp who="#ajsha">
          <speaker>Айша</speaker>
          <l>Ти завжди думав так?</l>
        </sp>
        <sp who="#mohammed">
          <speaker>Мохаммед</speaker>
          <l>Як тільки вглядів</l>
          <l>твою красу, одразу се збагнув.</l>
        </sp>
        <sp who="#ajsha">
          <speaker>Айша</speaker>
          <l>І покохав мене?</l>
        </sp>
        <sp who="#mohammed">
          <speaker>Мохаммед</speaker>
          <l>Як тільки вглядів!</l>
        </sp>
        <sp who="#ajsha">
          <speaker>Айша</speaker>
          <l>А чом же ти мене тоді не взяв?</l>
          <l>І я ж тебе одразу покохала.</l>
        </sp>
        <stage>Мохаммед мовчить.</stage>
        <l>Тоді жила Хадіджа!.. Ну, скажи,</l>
        <l>чому при ній не міг ти взяти другу?</l>
        <l>Вона була багата, – через те?</l>
        <sp who="#mohammed">
          <speaker>Мохаммед</speaker>
          <l>В той час я вже багатший був від неї.</l>
          <l>І ти не думай, що вона купила</l>
          <l>мою прихильність грішми.</l>
        </sp>
        <sp who="#ajsha">
          <speaker>Айша</speaker>
          <l>Ох, якби</l>
          <l>могла я думать се!.. Але за гроші</l>
          <l>нікого так не люблять у могилі!</l>
          <l>Таж ти три роки жив у самотині</l>
          <l>по смерті жінки першої, а потім,</l>
          <l>як тільки взяв мене, взяв десять інших…</l>
          <l>Як і за віщо можна так любити</l>
          <l>стару, негарну, навіть мертву жінку?</l>
          <l>і зневажати гарну, молоду,</l>
          <l>кохану і закохану, живую?</l>
        </sp>
        <sp who="#mohammed">
          <speaker>Мохаммед</speaker>
          <l>Не рвися, люба, і не рви мене.</l>
          <l>Є таємниці в бога, їх збагнути</l>
          <l>не важмося.</l>
        </sp>
        <sp who="#ajsha">
          <speaker>Айша</speaker>
          <l>Скажи! Я хочу знать!</l>
        </sp>
        <sp who="#mohammed">
          <speaker>Мохаммед</speaker>
          <l>Якби я сам те знав!..</l>
          <stage>(Подумавши.)</stage>
          <l>От ти сказала:</l>
          <l>«Стару, негарну…» І в моїх очах</l>
          <l>вона ні гарною, ні молодою</l>
          <l>ніколи не здавалась. Не скажу я,</l>
          <l>що я не бачив і не завважав</l>
          <l>того нічого: я злічив всі зморшки</l>
          <l>у неї на обличчі… Літ її</l>
          <l>мені й сусіди не дали б забути…</l>
          <l>але в ній щось було… щось вічне, Айшо…</l>
          <l>Мені здається, що воно живе,</l>
          <l>і дивиться на мене крізь могилу,</l>
          <l>і голосом таємним промовля,</l>
          <l>і всі мої слова та й думку чує…</l>
        </sp>
        <sp who="#ajsha">
          <speaker>Айша</speaker>
          <l>А теє «вічне» є в мені, коханий?..</l>
          <l>Є чи нема? Скажи!</l>
        </sp>
        <stage>Мохаммед мовчить.</stage>
        <l>Що ж ти мовчиш?</l>
        <stage>Мохаммед мовчки встає і йде з альтанки геть. Айша падає додолу на килим і ридає в безсилій лютості.</stage>
        <p>
          Ялта, 22.04.1907
        </p>
      </div>
    </body>
  </text>
</TEI>