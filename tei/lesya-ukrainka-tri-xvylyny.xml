<TEI xmlns="http://www.tei-c.org/ns/1.0" xml:id="u0000010" xml:lang="ukr">
  <teiHeader>
    <fileDesc>
      <titleStmt>
        <title type="main">Три хвилини</title>
        <author>
          <persName>
            <forename>Леся</forename>
            <surname>Українка</surname>
          </persName>
          <idno type="wikidata">Q298033</idno>
        </author>
      </titleStmt>
      <sourceDesc>
        <bibl type="digitalSource">
          <idno type="URL">https://www.l-ukrainka.name/uk/Dramas/3Xvylyny.html</idno>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person xml:id="zhinka">
            <persName>Жінка</persName>
          </person>
          <person xml:id="konrad">
            <persName>Конрад</persName>
          </person>
          <person xml:id="montanjar">
            <persName>Монтаньяр</persName>
          </person>
          <person xml:id="zhirondist">
            <persName>Жірондист</persName>
          </person>
          <person xml:id="zhirondistka">
            <persName>Жірондистка</persName>
          </person>
        </listPerson>
      </particDesc>
    </profileDesc>
  </teiHeader>
  <text>
    <front>
      <head>Три хвилини</head>
      <head>Діалог</head>
    </front>
    <body>
      <div type="scene">
        <head>1. У клубі</head>
        <stage>Натовп людей, промови, гамір. Одна пара, Монтаньяр і Жірондист, в палкій сперечці
          одбивається від гурту і кінчає на одшибі почату розмову.</stage>
        <sp who="#montanjar">
          <speaker>Монтаньяр</speaker>
          <l>Послухай, громадянине, ти знаєш,</l>
          <l>я, монтаньяр, ненавиджу тебе</l>
          <l>і всі твої великопанські мрії.</l>
        </sp>
        <sp who="#zhirondist">
          <speaker>Жірондист</speaker>
          <l>Великопанські?</l>
        </sp>
        <sp who="#montanjar">
          <speaker>Монтаньяр</speaker>
          <l>Вже ж, великопанські!</l>
          <l>Зреклися ви титулів, привілеїв</l>
          <l>і хартій паперових лиш на те,</l>
          <l>щоб хартії неписані дістати,</l>
          <l>на привілей посвітачами бути,</l>
          <l>героями для всіх віків потомних.</l>
          <l>Ви Цезаря свого не пощадили,</l>
          <l>аби на титул Брутів заслужити.</l>
          <l>О, тії Брути! Се ж і є те кодло,</l>
          <l>з якого Цезарі виходять потім!</l>
          <l>Хто хоче буть республіканцем добрим,</l>
          <l>хай гострить меч на Брута щонайперше.</l>
        </sp>
        <sp who="#zhirondist">
          <speaker>Жірондист</speaker>
          <l>А Цезарям своїм хай б’є чолом,</l>
          <l>бо тії дозволяють всім, хто хоче,</l>
          <l>на голову, посвячену тріумфом,</l>
          <l>болотом кидать, жартами масними, –</l>
          <l>все стерпить голова, аби жива.</l>
        </sp>
        <sp who="#montanjar">
          <speaker>Монтаньяр</speaker>
          <stage>(дивиться на голову Жірондиста)</stage>
          <l>А нежива стерпіти може й більше.</l>
        </sp>
        <sp who="#zhirondist">
          <speaker>Жірондист</speaker>
          <l>Ні, громадянине, до неживої</l>
          <l>болото вже не пристає так легко,</l>
          <l>а надто, як ще й кров її обмиє…</l>
          <l>Кров Цезаря проливши, Брут обмив</l>
          <l>усе болото цезарських тріумфів.</l>
          <stage>(Задумується.)</stage>
          <l>Не думав він про се, меча здіймавши…</l>
        </sp>
        <sp who="#montanjar">
          <speaker>Монтаньяр</speaker>
          <l>А то й не зняв би?</l>
          <stage>(Заглядає Жірондистові в вічі.)</stage>
        </sp>
        <sp who="#zhirondist">
          <speaker>Жірондист</speaker>
          <stage>(зітхає)</stage>
          <l>Може б, і не зняв.</l>
        </sp>
        <sp who="#montanjar">
          <speaker>Монтаньяр</speaker>
          <stage>(щось записує собі в книжечку)</stage>
          <l>Спасибі, громадянине!</l>
        </sp>
        <sp who="#zhirondist">
          <speaker>Жірондист</speaker>
          <l>За віщо?</l>
        </sp>
        <sp who="#montanjar">
          <speaker>Монтаньяр</speaker>
          <l>Про те вже знаю я… скажи одно:</l>
          <l>замість болота ти хотів би крові,</l>
          <l>чи все ж пречиста діва гільйотина</l>
          <l>для тебе зависока?</l>
        </sp>
        <sp who="#zhirondist">
          <speaker>Жірондист</speaker>
          <l>Се ж до чого?</l>
        </sp>
        <sp who="#montanjar">
          <speaker>Монтаньяр</speaker>
          <l>Так, ні до чого, жарт! Бувай здоров!</l>
        </sp>
        <stage>Розходяться.</stage>
      </div>
      <div type="scene">
        <head>2. В тюрмі Консьєржері</head>
        <sp who="#zhirondist">
          <speaker>Жірондист</speaker>
          <stage>(увіходить у свою камеру і, спиняючись на порозі, звертається до товаришів, що на
            коридорі)</stage>
          <l>До завтрього, товариші! Запевне,</l>
          <l>побачимось…</l>
        </sp>
        <sp who="#zhirondistka">
          <speaker>Жірондистка</speaker>
          <stage>(з коридора)</stage>
          <l>На ешафоті, може!</l>
        </sp>
        <sp who="#montanjar">
          <speaker>Монтаньяр</speaker>
          <stage>(тепер він тюремник)</stage>
          <l>Не вільно розмовляти, громадяни!</l>
          <l>Вже спати час. Позамикаю всіх.</l>
        </sp>
        <stage>Всі розходяться. Жірондист зачиняє в своїй камері двері від коридора. Чутно, як
          Монтаньяр замикає їх на ключ. Жірондист сідає читати. Який час тиша, далі бренькіт ключа в
          замку, відчиняються двері, увіходить Монтаньяр.</stage>
        <sp who="#montanjar">
          <speaker>Монтаньяр</speaker>
          <l>Добривечір, мій Бруте!</l>
        </sp>
        <sp who="#zhirondist">
          <speaker>Жірондист</speaker>
          <l>Що вам треба,</l>
          <l>мій пане?</l>
        </sp>
        <sp who="#montanjar">
          <speaker>Монтаньяр</speaker>
          <l>Се чому так титулуєш?</l>
        </sp>
        <sp who="#zhirondist">
          <speaker>Жірондист</speaker>
          <l>Бо «громадянин» – недоречний титул:</l>
          <l>шпиг і тюремник – пан тепер над нами,</l>
          <l>та до громади з ним ми не пристанем,</l>
          <l>то й назви «громадянин» не дамо.</l>
          <l>Навіщо теє зайве лицемірство?</l>
        </sp>
        <sp who="#montanjar">
          <speaker>Монтаньяр</speaker>
          <l>Як так, то й так. Негречність я прощаю</l>
          <l>тому, хто завтра йде на ешафот.</l>
        </sp>
        <sp who="#zhirondist">
          <speaker>Жірондист</speaker>
          <stage>(міниться на лиці, але промовляє спокійним голосом)</stage>
          <l>Я завтра йду? Ти се напевне знаєш?</l>
        </sp>
        <sp who="#montanjar">
          <speaker>Монтаньяр</speaker>
          <l>Так, напевнісінько.</l>
        </sp>
        <sp who="#zhirondist">
          <speaker>Жірондист</speaker>
          <l>Лиши мене,</l>
          <l>я мушу листи написать.</l>
        </sp>
        <sp who="#montanjar">
          <speaker>Монтаньяр</speaker>
          <l>До друзів?</l>
          <l>Так всі ж вони, ті друзі, незабаром</l>
          <l>тобі услід підуть – чи варт писати?</l>
          <l>Я б не трудився.</l>
        </sp>
        <sp who="#zhirondist">
          <speaker>Жірондист</speaker>
          <l>Я писати буду</l>
          <l>до незнайомих друзів. Я лишу</l>
          <l>свій заповіт нащадкам по ідеї.</l>
        </sp>
        <sp who="#montanjar">
          <speaker>Монтаньяр</speaker>
          <l>Даремна праця.</l>
        </sp>
        <sp who="#zhirondist">
          <speaker>Жірондист</speaker>
          <l>Ти, як ниций кат,</l>
          <l>хотів би знищити не тільки тіло,</l>
          <l>а й розум, виточив би вкупі з кров’ю</l>
          <l>мою ідею!</l>
        </sp>
        <sp who="#montanjar">
          <speaker>Монтаньяр</speaker>
          <l>Якби так, без крові,</l>
          <l>я з тебе виточити міг ідею,</l>
          <l>то кров і тіло хай би пожили.</l>
        </sp>
        <sp who="#zhirondist">
          <speaker>Жірондист</speaker>
          <l>Таке життя було б од смерті гірше.</l>
          <l>Але не діждеш ти, бо за ідею</l>
          <l>ми всі готові вмерти як один.</l>
        </sp>
        <sp who="#montanjar">
          <speaker>Монтаньяр</speaker>
          <l>Та чи вона за вас готова жити?</l>
        </sp>
        <sp who="#zhirondist">
          <speaker>Жірондист</speaker>
          <l>Ідея – вічна.</l>
        </sp>
        <sp who="#montanjar">
          <speaker>Монтаньяр</speaker>
          <l>Як і ваше тіло,</l>
          <l>ні більш, ні менш.</l>
        </sp>
        <sp who="#zhirondist">
          <speaker>Жірондист</speaker>
          <l>Та що се ти говориш?!</l>
        </sp>
        <sp who="#montanjar">
          <speaker>Монтаньяр</speaker>
          <l>Вкажи мені ідею, що жила</l>
          <l>хоч трохи довш, ніж покоління людське?</l>
        </sp>
        <sp who="#zhirondist">
          <speaker>Жірондист</speaker>
          <l>А християнство?</l>
        </sp>
        <sp who="#montanjar">
          <speaker>Монтаньяр</speaker>
          <l>Скільки поколіннів,</l>
          <l>то стільки й християнств було на світі,</l>
          <l>коли не більше. Не зогнив ще хрест</l>
          <l>після розп’ятих, як уже в ідею</l>
          <l>гнилизна кинулась і ті «церкви»,</l>
          <l>мов плями цвілі на сирій будові,</l>
          <l>повстали на громаді християнській.</l>
          <l>Проказою взялася Візантія,</l>
          <l>і Рим живим мерцем одразу став</l>
          <l>і заразив собою всі народи.</l>
        </sp>
        <sp who="#zhirondist">
          <speaker>Жірондист</speaker>
          <l>Але ж бо не в церквах жила ідея,</l>
          <l>а в людях тих, замучених героях,</l>
          <l>що так одважно йшли на муки й смерть.</l>
        </sp>
        <sp who="#montanjar">
          <speaker>Монтаньяр</speaker>
          <l>А з ними вкупі йшла на смерть ідея.</l>
          <l>Бо, сам скажи, в кому ж було їй жить?</l>
        </sp>
        <sp who="#zhirondist">
          <speaker>Жірондист</speaker>
          <l>В нащадках тих героїв.</l>
        </sp>
        <sp who="#montanjar">
          <speaker>Монтаньяр</speaker>
          <l>Ті нащадки</l>
          <l>вже не були героями самі,</l>
          <l>вони були панами, вояками,</l>
          <l>рабами і попами, ну, чим хочеш,</l>
          <l>і християнство стало панувати…</l>
          <l>Воно з людьми жило, з людьми й мінилось.</l>
          <l>Як думаєш, се ж може буть, що з тіла</l>
          <l>апостола Петра зросло колись</l>
          <l>те дерево, з якого трон вигідний</l>
          <l>для папи римського майстри зробили?</l>
          <l>Що більше вічне – тіло чи ідея?</l>
          <l>Таку й твоєму тілу вічність дасть</l>
          <l>пресвята діва наша гільйотина.</l>
          <l>От перше – голова з плечей впаде</l>
          <l>і в кошику опиниться низенько,</l>
          <l>а кров із жил напоїть ту травицю,</l>
          <l>що проросла навколо ешафота,</l>
          <l>а решта крові піде вкупі з тілом</l>
          <l>в землі перебувати всякі зміни</l>
          <l>такого ж вічного життя, як те,</l>
          <l>що випало на долю християнству,</l>
          <l>та випаде й твоїй ідеї вічній.</l>
          <l>Ви всі зогнити маєте, мій пане.</l>
        </sp>
        <sp who="#zhirondist">
          <speaker>Жірондист</speaker>
          <l>Коли се так, то вже ж не тільки ми,</l>
          <l>а й славні переможці монтаньяри.</l>
        </sp>
        <sp who="#montanjar">
          <speaker>Монтаньяр</speaker>
          <l>Запевне так! А тільки в тому річ,</l>
          <l>хто перший зогниє, а хто остатній,</l>
          <l>чий світ раніше згине.</l>
        </sp>
        <sp who="#zhirondist">
          <speaker>Жірондист</speaker>
          <l>Як-то світ?</l>
        </sp>
        <sp who="#montanjar">
          <speaker>Монтаньяр</speaker>
          <l>Невже ти не додумався до того,</l>
          <l>що кожний мозок має власний світ?</l>
          <l>Що жірондист живе на іншім світі,</l>
          <l>ніж монтаньяр? Що ми будуєм різне,</l>
          <l>і на твоїй підвалині не може</l>
          <l>стояти те, що встоїть на моїй?</l>
          <l>І хоч ні ти, ні я того не знаєм,</l>
          <l>кому й чому підвалини послужать,</l>
          <l>та кепський був би з мене будівничий,</l>
          <l>якби я не хотів міцніше класти</l>
          <l>і в праці переважити тебе.</l>
        </sp>
        <sp who="#zhirondist">
          <speaker>Жірондист</speaker>
          <l>Навіщо?</l>
        </sp>
        <sp who="#montanjar">
          <speaker>Монтаньяр</speaker>
          <l>А на теє, щоб сказати:</l>
          <l>я найсильніший, поки я живу,</l>
          <l>і через те я житиму найдовше.</l>
          <l>«Ти довголітній будеш на землі» –</l>
          <l>от де правдива вища надгорода</l>
          <l>народам, партіям та й одиницям.</l>
        </sp>
        <sp who="#zhirondist">
          <speaker>Жірондист</speaker>
          <stage>(через хвилю задуми, сумно)</stage>
          <l>Як здумаю про ту нещасну землю,</l>
          <l>злочинами порослу, злиту кров’ю,</l>
          <l>то мимохіть слова в душі зринають:</l>
          <l>ні, наше царство не від сього світу!</l>
        </sp>
        <sp who="#montanjar">
          <speaker>Монтаньяр</speaker>
          <l>А, в добрий час! От знов велике чудо</l>
          <l>пречистої мадонни-гільйотини!</l>
          <l>Се жірондист перед лицем її</l>
          <l>культ розуму зміняв на культ містичний.</l>
          <l>«Як чорт зостарівся – в ченці пішов!» –</l>
          <l>говорить наша приказка французька.</l>
          <l>Що ж, як роздумати, воно й практично:</l>
          <l>сей світ чи сяк, чи так пропав для тебе,</l>
          <l>то варто хоч «того» запобігати.</l>
          <l>Хто знає, може, й сам Лавуазьє</l>
          <l>забув науку всю для «отченаша»</l>
          <l>в останній час.</l>
        </sp>
        <sp who="#zhirondist">
          <speaker>Жірондист</speaker>
          <l>Лавуазьє умер?!</l>
        </sp>
        <sp who="#montanjar">
          <speaker>Монтаньяр</speaker>
          <l>Авжеж, на ешафоті, як годиться.</l>
        </sp>
        <sp who="#zhirondist">
          <speaker>Жірондист</speaker>
          <l>Не вірю! Се неправда! Се занадто</l>
          <l>злочин великий – навіть і для вас!</l>
        </sp>
        <sp who="#montanjar">
          <speaker>Монтаньяр</speaker>
          <l>Вже ж сам я бачив голову його</l>
          <l>в руках в багряноперстого Самсона.</l>
        </sp>
        <sp who="#zhirondist">
          <speaker>Жірондист</speaker>
          <l>Нещасна Франція!</l>
          <stage>(Затуляє обличчя руками.)</stage>
        </sp>
        <sp who="#montanjar">
          <speaker>Монтаньяр</speaker>
          <l>В чім тут нещастя,</l>
          <l>коли ти віруєш в ідею вічну?</l>
          <l>Хіба ж не все одно, в котору скриню</l>
          <l>з кісток та м’яса перейде ідея –</l>
          <l>тож їй не першина мінять домівку.</l>
          <l>Чи зветься скриня та Лавуазьє,</l>
          <l>чи там який Дюпен або Лера?</l>
          <l>Ото, не мав би я чого журитись!</l>
        </sp>
        <sp who="#zhirondist">
          <speaker>Жірондист</speaker>
          <l>Іди ти геть від мене, сатано,</l>
          <l>Не труй мені хоч сих годин остатніх!</l>
          <l>Коли не тямиш ти, що для ідеї</l>
          <l>людина геніальна є той фокус,</l>
          <l>в який збирається її проміння,</l>
          <l>розсіяне по частках межи нами,</l>
          <l>та що ж ти тямиш?</l>
        </sp>
        <sp who="#montanjar">
          <speaker>Монтаньяр</speaker>
          <l>Тямлю з сеї мови,</l>
          <l>що, певне, добрий фокусник з ідеї</l>
          <l>далеко кращий, ніж промовець з тебе.</l>
          <l>І що ж, скажи, як знищити той фокус,</l>
          <l>то може так навік розпорошитись</l>
          <l>на часточки ота ідея вічна,</l>
          <l>що потім і ложками не збереш?</l>
        </sp>
        <stage>Жірондист понуро мовчить і демонстративно розгортає книжку, ніби збирається читати.</stage>
        <sp who="#montanjar">
          <speaker>Монтаньяр</speaker>
          <stage>(не вважає на те, тільки приступається ближче і говорить трохи іншим тоном)</stage>
          <l>Сказати правду, якби я так думав,</l>
          <l>а ще до того почував себе</l>
          <l>котримсь із фокусів таких – запевне,</l>
          <l>всі жірондисти – фокуси ідеї! –</l>
          <l>то я б не дав на частки розточитись</l>
          <l>своєму божищу задля тріумфу</l>
          <l>бездушної якоїсь гільйотини.</l>
          <l>Я б сам собі метою став, з’єднавши</l>
          <l>в єдиний культ пошану до ідеї</l>
          <l>і до своєї власної особи.</l>
        </sp>
        <sp who="#zhirondist">
          <speaker>Жірондист</speaker>
          <stage>(не дивлячись, неохоче)</stage>
          <l>І що ж би ти зробив?</l>
        </sp>
        <sp who="#montanjar">
          <speaker>Монтаньяр</speaker>
          <l>Ось подивися,</l>
          <l>я на відповідь фокус покажу.</l>
          <stage>(Раптом дістає з кишені шнура і накидає петлю на Жірондиста, той зривається, зляканий
            несподіванкою. Монтаньяр сміється.)</stage>
          <l>Та не лякайсь! Було б іще дурніше</l>
          <l>завісити тебе, аніж тобі</l>
          <l>любити гільйотину більш над шнура.</l>
          <l>Се я тебе навчити хочу штучки,</l>
          <l>що зветься «утіканкою», – дивись!</l>
          <stage>(Витягає з кишені пилку.)</stage>
          <l>Ось пилочка, як ниточка тоненька,</l>
          <l>а там в вікні залізні грубі грати.</l>
          <l>Ну, хто кого перегризе?</l>
          <stage>(Підходить до вікна і швиденько пиляє грати.)</stage>
          <l>Чи ба!</l>
          <l>Де тонко, там не рветься! От так фокус!</l>
          <stage>(Виймає грати геть.)</stage>
          <l>Тепер дивись: тут ти, тут шнур, тут гак,</l>
          <l>а тут вікно. Шнур зачепи на гак,</l>
          <l>сам на вікно і вниз по шнуру гайда!</l>
          <l>Була тюрма з тобою? Раз, два, три!</l>
          <l>І вже тюрма без тебе – розумієш?</l>
          <l>Се фокус легкий. Я мудріші вмію.</l>
        </sp>
        <sp who="#zhirondist">
          <speaker>Жірондист</speaker>
          <stage>(дивиться німий від здивування на всю оруду. Далі мов од сну прокидається)</stage>
          <l>Я розумію: справді се вже фокус</l>
          <l>мучительства найтоншого.</l>
          <l>Тюремник показує засудженому волю…</l>
          <l>Так, легкий фокус, – зветься «кіт і миша».</l>
          <stage>(З огидою одвертається.)</stage>
        </sp>
        <sp who="#montanjar">
          <speaker>Монтаньяр</speaker>
          <stage>(сміється)</stage>
          <l>Ну, та й догадливі сі жірондисти!</l>
          <l>Невже ти думаєш, що монтаньяр</l>
          <l>не вміє й поступить без гільйотини</l>
          <l>чи без її почесної родини</l>
          <l>при боротьбі супроти вас?</l>
        </sp>
        <sp who="#zhirondist">
          <speaker>Жірондист</speaker>
          <stage>(холодно)</stage>
          <l>Не тямлю,</l>
          <l>До чого се ти кажеш.</l>
        </sp>
        <sp who="#montanjar">
          <speaker>Монтаньяр</speaker>
          <l>Пригадай</l>
          <l>ту лекцію, що я колись від тебе</l>
          <l>у клубі записав. Дивись сюди!</l>
          <stage>(Показує, розгорнувши свою книжку з нотатками.)</stage>
        </sp>
        <sp who="#zhirondist">
          <speaker>Жірондист</speaker>
          <stage>(читає вголос)</stage>
          <l>«Кров Цезаря проливши, Брут обмив</l>
          <l>усе болото цезарських тріумфів».</l>
          <l>Так що?</l>
        </sp>
        <sp who="#montanjar">
          <speaker>Монтаньяр</speaker>
          <stage>(нетерпляче)</stage>
          <l>Кого карає гільйотина,</l>
          <l>то перше розум одбере! Се ж ясно:</l>
          <l>я думаю, що й з Брута все болото</l>
          <l>обмила кров, пролита при Філіппах,</l>
          <l>а то б, либонь, вже не така чистенька</l>
          <l>фігура ся в історії була.</l>
          <l>Я думаю, що з ласки гільйотини</l>
          <l>madame Роллан ще попаде в пречисті,</l>
          <l>незгірш від тих Лукрецій та Віргіній,</l>
          <l>що теж хто зна, чим за життя були.</l>
          <l>Я думаю, що досить монтаньяри</l>
          <l>трудились, обмиваючи всі бруди</l>
          <l>на жірондистах. Зрозумів тепер?</l>
        </sp>
        <sp who="#zhirondist">
          <speaker>Жірондист</speaker>
          <l>Я зрозумів, що все-таки страшна вам</l>
          <l>ідея наша, бо вона воскресне</l>
          <l>з крові, як фенікс з полум’я, і сили,</l>
          <l>нової сили набере з крові</l>
          <l>посвячених їй мучеників. Бачу,</l>
          <l>хотів би ти, щоб я ідею зрадив,</l>
          <l>покинувши товаришів, прийнявши</l>
          <l>рятунок з рук нечистих, а тоді</l>
          <l>ти міг би, вихваляючись, казати:</l>
          <l>такі ж вони усі, ті жірондисти!</l>
          <l>Так ні, не дам тобі я сеї втіхи!</l>
          <l>Раз тільки зійде сонце надо мною,</l>
          <l>щоб глянути, як в пурпур благородний</l>
          <l>кров жірондиста зміниться для шати</l>
          <l>ідеї вічної!</l>
        </sp>
        <sp who="#montanjar">
          <speaker>Монтаньяр</speaker>
          <l>Скажи мені,</l>
          <l>яку ідею скриня та ховала,</l>
          <l>що звалась за життя Луї Капет?</l>
          <l>Либонь, ніякої? Чому ж тепер</l>
          <l>імення се дива справдешні творить</l>
          <l>в Вандеї та в Бретані? Не в ідеї,</l>
          <l>мій пане, сила, а в самій крові,</l>
          <l>у пурпурі, мовляв ти, благороднім.</l>
          <l>Здери порфіру з Цезаря – він раптом</l>
          <l>звичайним, голим чоловіком стане;</l>
          <l>накинь порфіру крові на Бурбона,</l>
          <l>і не один повірить, що то Цезар,</l>
          <l>та й власного ще пурпуру додасть</l>
          <l>йому на шату. Кров – се так, як пара,</l>
          <l>що в літню спеку повстає з землі,</l>
          <l>здіймається високо, аж до неба,</l>
          <l>і звідти падає дощем на землю,</l>
          <l>щоб знову парою здійнятись в небо;</l>
          <l>і так би цілий рік ішли дощі,</l>
          <l>якби ніколи вітру не бувало.</l>
          <l>Мені здається, що кривава пара</l>
          <l>занадто вже згускла над нашим краєм</l>
          <l>і час би вже тій хмарі розірватись</l>
          <l>та дати просвіток, бо сей потік</l>
          <l>червоних хвиль ось-ось пойняти може</l>
          <l>і нашу Гору.</l>
        </sp>
        <sp who="#zhirondist">
          <speaker>Жірондист</speaker>
          <stage>(іронічно)</stage>
          <l>Се було б найгірше!</l>
          <l>Такий спасенний Арарат втопити!</l>
          <l>Коли до сього треба ще долити</l>
          <l>потоп кривавий, то не жаль мені</l>
          <l>на те своєї крові. Сподіваюсь,</l>
          <l>що власне ти в моїй крові заллєшся.</l>
        </sp>
        <sp who="#montanjar">
          <speaker>Монтаньяр</speaker>
          <l>Яка ж користь від того для ідеї?</l>
        </sp>
        <sp who="#zhirondist">
          <speaker>Жірондист</speaker>
          <l>А що тобі? Не віриш ти в ідею.</l>
        </sp>
        <sp who="#montanjar">
          <speaker>Монтаньяр</speaker>
          <l>Не вірю я, а ти? Либонь, тепера</l>
          <l>ти лекцію від мене перейняв.</l>
          <l>Так слухай же: я справді ні на мить</l>
          <l>не вірю, щоб ідея поборола</l>
          <l>живую людську силу; зогниє</l>
          <l>ідея ваша вічна ще раніше,</l>
          <l>ніж кров твоя втопить мене здолає.</l>
          <l>Наш підмурівок буде все ж міцніший,</l>
          <l>недарма зветься він Горою. Сила</l>
          <l>вродить повинна силу, а примари</l>
          <l>примарами зостануться. Се я</l>
          <l>так думаю, і вже через те саме</l>
          <l>тобі так думати зовсім не личить.</l>
          <l>Ти мусиш думати, що вже вас обмаль</l>
          <l>зосталося – ідеї оборонців,</l>
          <l>вас, фокусів одвічного проміння;</l>
          <l>і щоб не дать промінню розточитись</l>
          <l>у порожнечі світовій, ти мусиш</l>
          <l>перш над усе життя свого глядіти.</l>
          <l>Подумай, що коли б Лавуазьє</l>
          <l>втік позавчора за кордон? Сьогодні</l>
          <l>вже б, може, світ багатшим став на світло.</l>
          <l>Тепера жди «до другого пришестя»,</l>
          <l>поки природа знов збудує скриньку</l>
          <l>таку, як був отой Лавуазьє.</l>
          <l>Хто зна, чи наші правнуки діждуться!</l>
          <l>Хіба Лавуазьє не мав би права</l>
          <l>академічним заквітчатись лавром</l>
          <l>іще хоч раз, ну, просто хоч на те,</l>
          <l>щоб глянути на себе у свічадо.</l>
          <l>Який в тім глузд, що голову його,</l>
          <l>начиння геніальне, кат Самсон</l>
          <l>«до коша» кинув, як шпурля редактор</l>
          <l>бездарний твір якогось там писаки?</l>
          <l>Навіщо се? Щоб невіглас прийдешній</l>
          <l>побожно промовляв «Лавуазьє»!</l>
          <l>В той час, як сам Лавуазьє вже стане</l>
          <l>таким, що й здумати про нього бридко.</l>
          <l>Отак і ти заляжеш перегноєм</l>
          <l>в землі французькій з тим, щоб відродилась</l>
          <l>колись ідея вічна жірондистів</l>
          <l>для невідомих, може, ще й негідних,</l>
          <l>нащадків ваших, ні, скоріше наших,</l>
          <l>бо тілом ми переживемо вас.</l>
          <l>Хіба ж не краще десь в чужому краю</l>
          <l>зібрати в фокус розуму живого</l>
          <l>усе проміння вашої ідеї</l>
          <l>та й кинути її ясним перуном</l>
          <l>на нашу Гору? Може б, розкололась</l>
          <l>Гора надвоє і скоріше впала</l>
          <l>в криваве море – без твоєї крові.</l>
          <l>Ото була б послуга для ідеї</l>
          <l>і помста за товаришів-героїв!</l>
          <l>Невже гадаєш ти, що є прибуток</l>
          <l>якийсь товаришам з твоєї смерті?</l>
          <l>Невже ти так свій розум легковажиш,</l>
          <l>талан свій зневажаєш, всім відомий,</l>
          <l>що думаєш їх кров’ю переважить,</l>
          <l>червоною солоною водою?</l>
          <l>Се був би вічний сором для ідеї!</l>
          <stage>(Жде відповіді.)</stage>
        </sp>
        <stage>Жірондист мовчить.</stage>
        <l>Ну, я скінчив. Я щиро говорив,</l>
        <l>а ти подумай щиро, без котурнів,</l>
        <l>без пафосу фальшивого.</l>
        <sp who="#zhirondist">
          <speaker>Жірондист</speaker>
          <stage>(мимохіть)</stage>
          <l>Се вперше,</l>
          <l>що я готов зненавидіти щирість!</l>
          <stage>(Люто до Монтаньяра.)</stage>
          <l>Скажи мені, де ти береш отруту,</l>
          <l>що так в очах, не криючися навіть,</l>
          <l>зумів мені всю душу отруїть?</l>
          <l>Я міг би знов сказать тобі: не хочу</l>
          <l>твого рятунку! Але ж се неправда:</l>
          <l>ти здер порфіру з мученської смерті,</l>
          <l>і я кістяк струхлілий, голий бачу,</l>
          <l>замість геройської апофеози.</l>
          <l>Огида, жах мене проймає, розпач,</l>
          <l>вся кров моя повстала проти смерті,</l>
          <l>як у вола на ревищі. О, ганьба!</l>
          <l>З яким лицем я їхатиму завтра</l>
          <l>на гільйотину? Сором всій жіронді</l>
          <l>за мене буде! Що й кого врятує</l>
          <l>така ганебна смерть?..</l>
          <l>Убий мене!</l>
          <l>Убий же, клятий кате, душегубе!</l>
          <l>Убий тепер, щоб завтра не вбивать!</l>
        </sp>
        <sp who="#montanjar">
          <speaker>Монтаньяр</speaker>
          <stage>(холодно)</stage>
          <l>Сі декламації, мій пане, зайві,</l>
          <l>трагедія класична вийшла з моди.</l>
          <l>Професія моя для вас відома,</l>
          <l>ви добре знаєте, що се не я,</l>
          <l>а кат Самсон вас мав би завтра вбити, –</l>
          <l>до чого ж тута я?</l>
        </sp>
        <sp who="#zhirondist">
          <speaker>Жірондист</speaker>
          <l>Хіба ж не ти</l>
          <l>мене в тюрму загнав своїм поклепом?</l>
        </sp>
        <sp who="#montanjar">
          <speaker>Монтаньяр</speaker>
          <l>Не криюся (поправка: не поклепом,</l>
          <l>а правдою, – я тільки показав</l>
          <l>записані слова).</l>
        </sp>
        <sp who="#zhirondist">
          <speaker>Жірондист</speaker>
          <l>Ти ж добре тямив,</l>
          <l>чим ся тюрма скінчиться?</l>
        </sp>
        <sp who="#montanjar">
          <speaker>Монтаньяр</speaker>
          <l>Вже ж я тямив,</l>
          <l>в той самий день і шнур оцей купив,</l>
          <l>і пилочку, щоб бути наготові,</l>
          <l>бо вирок міг наспіти кожен день.</l>
        </sp>
        <sp who="#zhirondist">
          <speaker>Жірондист</speaker>
          <l>Скажи, навіщо ж та тюрма була,</l>
          <l>коли ти сам надумав визволення?</l>
        </sp>
        <sp who="#montanjar">
          <speaker>Монтаньяр</speaker>
          <l>А як би ж я інакше міг примусить</l>
          <l>аристократа вічної ідеї</l>
          <l>прийняти з рук плебейських монтаньярських</l>
          <l>життя й рятунок?</l>
        </sp>
        <sp who="#zhirondist">
          <speaker>Жірондист</speaker>
          <l>Нащо се тобі?</l>
        </sp>
        <sp who="#montanjar">
          <speaker>Монтаньяр</speaker>
          <l>Я раз сказав і знов сказать готовий:</l>
          <l>я, монтаньяр, ненавиджу тебе</l>
          <l>і всі твої великопанські мрії.</l>
          <l>От я тепер даю тобі життя,</l>
          <l>і ти його прийнять від мене мусиш</l>
          <l>так, як прийняв усі мої софізми,</l>
          <l>що я тобі в твоєму стилі плів.</l>
          <l>Адже ти мусиш? Правда ж? Ти приймаєш?</l>
        </sp>
        <sp who="#zhirondist">
          <speaker>Жірондист</speaker>
          <l>Послухай, жирондистів є тут більше,</l>
          <l>чого ж ти, власне, обібрав мене?</l>
        </sp>
        <sp who="#montanjar">
          <speaker>Монтаньяр</speaker>
          <l>Такий мій смак і добра воля, пане.</l>
          <l>Я в вас свого професора шаную</l>
          <l>за лекцію історії геройства…</l>
          <l>Та годі вже базікання того!</l>
          <l>Ми тільки час уводимо. Я знаю,</l>
          <l>що ти таки полізеш у вікно,</l>
          <l>хіба ж не можна се зробити просто?</l>
          <l>Які актори всі ви, жірондисти!</l>
          <stage>(Спускає шнура, причепленого до гака, за вікно.)</stage>
          <l>Що є простішого? Берись і лізь</l>
          <l>та поглядай у діл, а я тим часом</l>
          <l>там стану долі з ліхтарем закритим</l>
          <l>і буду подавати гасла світлом:</l>
          <l>одкрию – значить, можна лізти далі,</l>
          <l>закрию – значить, треба притаїтись.</l>
          <l>Долізеш в діл, а там вже клопіт мій,</l>
          <l>як переправити тебе ще й далі.</l>
        </sp>
        <stage>Жірондист мовчки, зціпивши зуби, подається до вікна.</stage>
        <sp who="#montanjar">
          <speaker>Монтаньяр</speaker>
          <stage>(на порозі, усміхаючись)</stage>
          <l>Годилось би хоч «дякую» сказати.</l>
        </sp>
        <sp who="#zhirondist">
          <speaker>Жірондист</speaker>
          <l>За правду треба правдою платити:</l>
          <l>я, жірондист, ненавиджу тебе</l>
          <l>і всі твої глибокохамські вчинки!</l>
        </sp>
        <stage>Монтаньяр кланяється з іронічним усміхом і зникає з порога. Жірондист кидається до
          пера, рука тремтить від поспіху і непевності в думках, далі він кидає перо, нічого не
          написавши.</stage>
        <l>Нічого я не можу написати!</l>
        <l>Та й все одно… вони б не зрозуміли…</l>
        <stage>За вікном знизу чутно тихий свист. Жірондист здригнувся, іде до вікна, приладжується і
          починає спускатися по шнуру за вікно.</stage>
      </div>
      <div type="scene">
        <head>3. На еміграції</head>
        <stage>Жірондист-утікач ходить по містку над глибоким яром, де на дні шумить прудкий потік.
          Вдалині леліє Констанцьке озеро і мріють снігові верхів’я гір.</stage>
        <sp who="#zhirondist">
          <speaker>Жірондист</speaker>
          <l>Гнітить мене твоя краса, чужино!</l>
          <l>Занадто гарне ти, моє вигнання!</l>
          <l>Занадто вільна ти, моя в’язнице!</l>
          <l>І тужу я до стін Консьєржері,</l>
          <l>до тих понурих свідків героїзму,</l>
          <l>товаришів високих дум і вчинків.</l>
          <l>Ті мури, мов живі, неначе тямлять</l>
          <l>і біль розлуки, й тугу поривання,</l>
          <l>й високе щастя жертви для ідеї,</l>
          <l>і муку сумнівів, і радість мрії,</l>
          <l>і смерті неминучої трагізм.</l>
          <l>Проречистії мури! Скільки душ</l>
          <l>їм заповідало думки та мрії</l>
          <l>в реченнях мудрих та в огнистих строфах,</l>
          <l>і вірний камінь речником зостався</l>
          <l>людей, що поніміли під залізом.</l>
          <l>А сії гори – в них немає мови.</l>
          <l>Всі наші муки, й щастя, й боротьба</l>
          <l>для них ніщо. Вони стоять одвіку,</l>
          <l>стоятимуть довіку. Людські руки</l>
          <l>їм не давали ні краси, ні сили.</l>
          <l>Не людська злість яри сі поточила,</l>
          <l>не людський гнів громи ті породив,</l>
          <l>що населяють гомоном узгір’я;</l>
          <l>і чистий сніг на тих недосяжних</l>
          <l>далеких верховинах щось говорить,</l>
          <l>але таке, на що нема луни</l>
          <l>ні в слові нашім, ані в нашім серці.</l>
          <l>Не думав я, страшна Консьєржері,</l>
          <l>що я колись затужу за тобою,</l>
          <l>бо я гадав, що вже такої кари</l>
          <l>не вигадав би й монтаньярський розум.</l>
          <l>Якби я вірив у лихого духа,</l>
          <l>я думав би, що то сам сатана</l>
          <l>подав мені ту думку, щоб я сам</l>
          <l>для себе став метою…</l>
          <l>Якби я</l>
          <l>тієї думки не прийняв у кров,</l>
          <l>у серце, в глибину щонайтайнішу,</l>
          <l>я б, може, так тепера не тужив.</l>
          <l>Я б тішився, що прийшлим поколінням</l>
          <l>послужить, може, нащось сяя туга,</l>
          <l>сей жаль безумний за нелюдським щастям</l>
          <l>свідомого конання для ідеї.</l>
          <l>Я думав би, що ті дрібні рядки,</l>
          <l>які щодня кладу я на папері,</l>
          <l>колись народами здолають править;</l>
          <l>що сі ватаги чорних, дрібних літер</l>
          <l>колись повстануть цілим дужим військом</l>
          <l>одважних месників за нашу долю, –</l>
          <l>але тепер я вже не вірю в се.</l>
          <l>Я знаю те, ще кожний сам за себе –</l>
          <l>і месник, і борець або – ніщо,</l>
          <l>бо кожний має тільки власну долю,</l>
          <l>бо кожний в світі може тільки жити</l>
          <l>або вмирати, третього ж нічого</l>
          <l>не суджено на сьому світі людям.</l>
          <l>Тепер же я виразно, ясно тямлю,</l>
          <l>що я вмираю, що гірська хвороба</l>
          <l>мене взяла на чистих високостях</l>
          <l>ідей абстрактних, розуму та думки.</l>
          <l>Мені здається, що от-от всі пори</l>
          <l>почнуть точити кров і я загину,</l>
          <l>як мандрівець на глетчері найвищім,</l>
          <l>де грудям дихати надміру легко,</l>
          <l>над людську силу…</l>
          <l>Там було життя,</l>
          <l>між тими мурами, де кожний вечір</l>
          <l>здавався нам остатнім. Там життя</l>
          <l>було зібране, наче в тому шкельці,</l>
          <l>що промені порізнені єднає</l>
          <l>в одну сліпучу та палючу цятку.</l>
          <l>Звичайний крамар там ставав героєм,</l>
          <l>там невіглас робився геніальним,</l>
          <l>одна хвилина там давала більше,</l>
          <l>ніж всі три роки, що прожив я тут.</l>
          <l>І як людина в передсмертних муках</l>
          <l>часами має просвітки маленькі,</l>
          <l>коли здається, що вступає сила</l>
          <l>в змарніле тіло, так і я часами</l>
          <l>тут оживав на невелику мить,</l>
          <l>і серце билось так, мов у живого,</l>
          <l>і забувалися сі вічні гори</l>
          <l>і ся чужа краса. Такі хвилини</l>
          <l>були тоді, коли мені ще слали</l>
          <l>із Франції листи. Тепер вже рік,</l>
          <l>як я не маю їх…</l>
          <l>Не знаю сам,</l>
          <l>чи я клясти, чи я святити маю</l>
          <l>той час, як я з неволі йшов на волю, –</l>
          <l>чи з волі у неволю – як сказати?</l>
          <l>А тільки я ніколи не забуду</l>
          <l>ні тої ночі, чорної, як горе,</l>
          <l>ні того світла, що внизу горіло,</l>
          <l>запалене рукою монтаньяра.</l>
          <l>Я все дивився в діл, в безодню ночі,</l>
          <l>де тільки й бачив я що ярий вогник,</l>
          <l>немов пекельне око. Я тремтів –</l>
          <l>не знаю сам, від страху чи від щастя.</l>
          <l>І досі тямлю, як тоді боявся,</l>
          <l>щоб шнур тремтячий по вікні не стукав</l>
          <l>і не дзвенів по гратах. Се була</l>
          <l>найвиразніша думка. Більш нічого</l>
          <l>не вмів би я словами розказать</l>
          <l>з того, що думалось і почувалось.</l>
          <l>А все-таки се був остатній час,</l>
          <l>коли життя було живе навсправжки.</l>
          <l>Чи вернеться коли таке життя?</l>
          <l>Чи я ще буду хвилею живою</l>
          <l>в живому морі, перестану бути</l>
          <l>могильним каменем на гробі справи</l>
          <l>і ясної ідеї жірондистів?</l>
          <l>Колишні братні хвилі прокотились</l>
          <l>і зникли всі в червонім морі крові,</l>
          <l>та зникли й ті, що їх туди загнали.</l>
          <l>Любов моя й ненависть – утопились…</l>
          <l>Але невже немає інших хвиль,</l>
          <l>з якими міг би я поплисти згідно</l>
          <l>або без сліду розточитись в них?</l>
          <l>Хоч би часинку погуляти буйно</l>
          <l>серед батов товаришів нових!</l>
          <l>Нехай би кидали мене та розбивали</l>
          <l>об гострі скелі, гуркотом валів</l>
          <l>глушили б голос мій, дрібним камінням</l>
          <l>та піною мені мутили барву, –</l>
          <l>змагався б я, боровся, поривався,</l>
          <l>тремтів би за життя своє хвилеве,</l>
          <l>але я жив би. Я б людей любив,</l>
          <l>людей ненавидів, а не привиддя,</l>
          <l>не тіні вмерлих… Певне б, знов були</l>
          <l>шпіонські підступи, суди неправі,</l>
          <l>глум ворогів, товаришів безсилля,</l>
          <l>а потім, може, знов Консьєржері.</l>
          <l>Та все була б десь вдалині надія,</l>
          <l>хоч би на чорну, безпросвітну ніч,</l>
          <l>що визволяє в’язнів із неволі…</l>
          <l>…Неслава! глум! До чого я дійшов?</l>
          <l>Он сонце вже спускається за гори,</l>
          <l>воно ж було якраз над головою,</l>
          <l>як я сюди прийшов, а я ще й досі</l>
          <l>ходжу по сьому хибкому містку</l>
          <l>і що роблю? На долю нарікаю!</l>
          <l>От забавка! Якраз для жірондиста,</l>
          <l>що поклонявсь колись одній богині,</l>
          <l>богині Розуму. Молися ж їй,</l>
          <l>душе моя, молися їй ретельно,</l>
          <l>як той, хто бачить свій остатній час!</l>
          <l>Нехай вона хоч знак який покаже,</l>
          <l>куди звернути з сього роздоріжжя</l>
          <l>між смертю і життям: чи в той потік,</l>
          <l>аби хоч раз його невинна піна</l>
          <l>почервоніла від живої краски,</l>
          <l>чи на дорогу з волі у неволю?</l>
          <l>Для сього ж бо мені не треба навіть</l>
          <l>ні ночі темної, ні ліхтаря…</l>
        </sp>
        <stage>З поблизької колиби виходить старенька жінка і гукає на Жірондиста.</stage>
        <sp who="#zhinka">
          <speaker>Жінка</speaker>
          <l>Гей, громадянине!</l>
        </sp>
        <stage>Жірондист не чує за своїми думками.</stage>
        <l>Ласкавий пане!</l>
        <stage>Жірондист усе-таки не чує. Жінка підходить до містка і, діждавшись, як Жірондист ступив
          на твердий грунт, торкає його за плече.</stage>
        <l>Пробачте, пане, що перебиваю…</l>
        <sp who="#zhirondist">
          <speaker>Жірондист</speaker>
          <stage>(стрепенувся)</stage>
          <l>Ні, добра жінко, се зовсім нічого!</l>
        </sp>
        <sp who="#zhinka">
          <speaker>Жінка</speaker>
          <l>Я знаю, в вас думки, либонь, премудрі</l>
          <l>все про науки, про високі справи.</l>
          <l>Але живий живе гадати мусить.</l>
        </sp>
        <sp who="#zhirondist">
          <speaker>Жірондист</speaker>
          <l>Ви проти чого се? Хто вам сказав?</l>
        </sp>
        <sp who="#zhinka">
          <speaker>Жінка</speaker>
          <l>Та так воно говориться. Я, власне,</l>
          <l>сказать хотіла, що вечерять час,</l>
          <l>бо вже, дивіться, й сонечко заходить,</l>
          <l>а ви ж таки давно, як від обіду.</l>
        </sp>
        <sp who="#zhirondist">
          <speaker>Жірондист</speaker>
          <l>А, ви про се…</l>
          <stage>(На хвилину задумується, потім жваво обертається до жінки.)</stage>
          <l>А що я поспитаю</l>
          <l>вас, паніматко? Ви могли б до рана</l>
          <l>приготувать мені харчів, ну, так</l>
          <l>хоч днів на два або хоч і на більше?..</l>
        </sp>
        <sp who="#zhinka">
          <speaker>Жінка</speaker>
          <l>Куди ж се ви збираєтесь?</l>
        </sp>
        <sp who="#zhirondist">
          <speaker>Жірондист</speaker>
          <stage>(усміхається)</stage>
          <l>Не знаю…</l>
          <l>Се я ще так… але таки могли б?</l>
        </sp>
        <sp who="#zhinka">
          <speaker>Жінка</speaker>
          <l>Чому ж? Як треба…</l>
        </sp>
        <sp who="#zhirondist">
          <speaker>Жірондист</speaker>
          <l>Син ваш дома є?</l>
        </sp>
        <sp who="#zhinka">
          <speaker>Жінка</speaker>
          <l>Ще дома. Завтра знову піде в гори.</l>
        </sp>
        <sp who="#zhirondist">
          <speaker>Жірондист</speaker>
          <l>В які ж він гори піде?</l>
        </sp>
        <sp who="#zhinka">
          <speaker>Жінка</speaker>
          <l>Та туди,</l>
          <l>в французький бік.</l>
        </sp>
        <sp who="#zhirondist">
          <speaker>Жірондист</speaker>
          <l>Чи він мене прийняв би</l>
          <l>товаришем з собою у дорогу?</l>
        </sp>
        <sp who="#zhinka">
          <speaker>Жінка</speaker>
          <l>Чому ж би ні? А то й спитати можна.</l>
          <stage>(Гукає.)</stage>
          <l>Конраде, йди сюди!</l>
        </sp>
        <stage>Виходить молодий хлопець у швейцарському гірському вбранні.</stage>
        <sp who="#zhirondist">
          <speaker>Жірондист</speaker>
          <stage>(до нього шпарко)</stage>
          <l>Ви йдете в гори?</l>
          <l>У французький бік? Куди?</l>
        </sp>
        <sp who="#konrad">
          <speaker>Конрад</speaker>
          <l>Аж до Нансі.</l>
        </sp>
        <sp who="#zhirondist">
          <speaker>Жірондист</speaker>
          <l>Візьміть мене!</l>
        </sp>
        <sp who="#konrad">
          <speaker>Конрад</speaker>
          <l>Я йду надовго, пане!</l>
          <l>Чи звикли ви ходити так далеко?</l>
          <l>Поки туди, а поки знов назад…</l>
        </sp>
        <sp who="#zhirondist">
          <speaker>Жірондист</speaker>
          <l>Назад не треба…</l>
        </sp>
        <sp who="#konrad">
          <speaker>Конрад</speaker>
          <l>Як?.. А, розумію.</l>
          <stage>(Тихо.)</stage>
          <l>Давно я, власне, ждав такого слова.</l>
        </sp>
        <sp who="#zhirondist">
          <speaker>Жірондист</speaker>
          <l>Чому?</l>
        </sp>
        <sp who="#konrad">
          <speaker>Конрад</speaker>
          <l>Бо я вас бачу кожний день.</l>
          <stage>(Звертається до старої жінки.)</stage>
        </sp>
        <p>[29.08.1905, Зелений Гай]</p>
      </div>
    </body>
  </text>
</TEI>
