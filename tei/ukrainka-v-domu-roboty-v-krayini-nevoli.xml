<?xml version='1.0' encoding='utf-8'?>
<TEI xmlns="http://www.tei-c.org/ns/1.0" xml:id="u000014" xml:lang="ukr">
  <teiHeader>
    <fileDesc>
      <titleStmt>
        <title type="main">В дому роботи, в країні неволі</title>
        <title type="main" xml:lang="eng">In the House of Labor, in the House of Slavery</title>
        <author>
          <persName>
            <forename>Леся</forename>
            <surname>Українка</surname>
          </persName>
          <persName xml:lang="eng">
            <forename>Lesya</forename>
            <surname>Ukrainka</surname>
          </persName>
          <idno type="wikidata">Q298033</idno>
        </author>
      </titleStmt>
      <publicationStmt>
        <publisher xml:id="dracor">DraCor</publisher>
        <idno type="URL">https://dracor.org</idno>
        <availability>
          <licence>
            <ab>CC0 1.0</ab>
            <ref target="https://creativecommons.org/publicdomain/zero/1.0/">Licence</ref>
          </licence>
        </availability>
      </publicationStmt>
      <sourceDesc>
        <bibl type="digitalSource">
          <name>Леся Українка. Енциклопедія життя і творчості</name>
          <idno type="URL">https://www.l-ukrainka.name/uk/Dramas/VDomuRoboty.html</idno>
        </bibl>
      </sourceDesc>
    </fileDesc>
    <profileDesc>
      <particDesc>
        <listPerson>
          <person xml:id="starshij_dozorets">
            <persName>Старший дозорець</persName>
          </person>
          <person xml:id="egiptjanin">
            <persName>Єгиптянин</persName>
          </person>
          <person xml:id="gebrej">
            <persName>Раб-гебрей</persName>
          </person>
        </listPerson>
      </particDesc>
    </profileDesc>
  </teiHeader>
  <standOff>
    <listEvent>
      <event type="written" when="1906">
        <desc/>
      </event>
    </listEvent>
    <listRelation>
      <relation name="wikidata" active="https://dracor.org/entity/u000014" passive="http://www.wikidata.org/entity/Q136205393"/>
    </listRelation>
  </standOff>
  <text>
    <front>
      <p>В дому роботи, в країні неволі</p>
      <p>Діалог</p>
    </front>
    <body>
      <div type="act">
        <stage>Велика, залита сонячним світлом полудневим площа в околиці Мемфіса; на заході вона
          переходить у справжню пустелю, піскувату, повиту сухим маревом, тремтячим від спеки; на сході
          її оточують зарослі папірусу та лотосу, що вкривають багна, позосталі від нільської поводі.
          Посеред площі величезна будова, ще не скінчена: колонади, подекуди ще без капітелів, але
          поставлені по виразному плану, мури з барвистими малюнками, ще пократовані сіткою помічничих
          ліній, велетенські постаті богів з невикінченими емблемами на головах, а декотрі й зовсім ще
          без голів. Гурти робітників працюють коло будови: хто робить цеглу, хто носить мул та воду для
          неї з багнистих зарослів, інші, під наглядом будівничого, вивершують колони, кладуть перші
          вінці стелі, різьбярі й малярі заходжуються ретельно коло покрас і статуй. Але дедалі робота
          стає млявою, полуднева змора давить всіх – і рабів, і доглядачів.</stage>
        <sp who="#starshij_dozorets">
          <speaker>Старший дозорець</speaker>
          <stage>(глянувши на сонячний дзигар перед статуєю бога Ра)</stage>
          <l>Полудень! Відпочинок всім! Лягайте!</l>
        </sp>
        <stage>Робітники покидають роботу і вкладаються, здебільшого де хто стояв. Декотрі шукають
          затінку, інші виймають харчі й живляться, але найбільше таких, що падають, як мертві, спати
          ницьма або й горілиць на розпеченім піску, на камінні, на самім краєчку мура, вподовж брусів
          межи колонами, навіть на колінах у колосальних богів; сонце блищить на спітнілих лобах, одежа
          мов палає відблиском гарячого проміння – раби не чують, сплять важким сном, що розпирає їм
          груди спішним, нерівним диханням.</stage>
        <sp who="#gebrej">
          <speaker>Раб-гебрей</speaker>
          <stage>(в заболоченій одежі, шкарубкій від мулу, увесь засмічений присохлим баговинням, худий,
            вузькогрудий, знесилений. Нетерпляче кидається, притуляючи голову до затіненого боку бруса
            камінного. Голос його хрипкий, змордований, сам він наче непритомний)</stage>
          <l>Ой боже сил! Невже я не засну?..</l>
          <l>Ой, спати, спати, спати хоч хвилину,</l>
          <l>бо вже не видержу!.. Ой боже, помсти!..</l>
        </sp>
        <sp who="#egiptjanin">
          <speaker>Раб-єгиптянин</speaker>
          <stage>(одежа його замащена фарбами, але ніякого іншого бруду на ній нема; він худий, як і
            гебрей, але його тонка, сухорлява постать широкоплеча і неначе викована з червоної міді, по
            ній знати уперту, незламну силу, якусь немов нелюдську витривалість. Він сидить на великому
            пальці ноги колосального Озіріса і їсть сухого коржа з часником, запиваючи водою з глиняної
            тиковки. Його довгасті прижмурені очі дивляться з добродушною насмішкою на гебрея. Згодом він
            озивається до гебрея тонким, трохи рипучим голосом)</stage>
          <l>Яка там помста? Що ти плещеш? Хто ж се</l>
          <l>над ким помститись має? За що? Про що?</l>
          <l>От не базікав би, давно б заснув…</l>
          <l>Ти, може, їсти хочеш?</l>
        </sp>
        <sp who="#gebrej">
          <speaker>Гебрей</speaker>
          <stage>(дражливо)</stage>
          <l>Одчепися !</l>
          <stage>(Помовчавши, ще дражливіше.)</stage>
          <l>Як ти питаєш, за що, про що помста?</l>
          <l>Чи ти на сонці не печешся зрання</l>
          <l>до вечора? Чи спина не болить?</l>
          <l>Чи голову не ломить? Ти з кришталю?</l>
          <l>Ти мідяний? Ти камінь чи людина?</l>
          <l>Ще не обридло бабратися в фарбах</l>
          <l>так, як мені в болоті?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Ото-то!</l>
          <l>Се чиста нільська повідь! Заливає</l>
          <l>мене словами – пробі, утоплюсь!</l>
          <l>Ну, спека – се ж бо літо! Ну, втомився,</l>
          <l>ну, фарба, ну, болото – що ж такого?</l>
          <l>На те робота.</l>
        </sp>
        <sp who="#gebrej">
          <speaker>Гебрей</speaker>
          <stage>(схоплюється і б’є себе в груди)</stage>
          <l>Нащо та робота?!</l>
          <l>Скажи, навіщо? Хто в сім клятім краю</l>
          <l>те відає, навіщо нас мордують?</l>
          <l>Нехай би се був дім, чи там дворець,</l>
          <l>чи хоч темниця, клуня, стайня, хлів,</l>
          <l>а то – каміння купа величезна,</l>
          <l>поставлена стовпами, бовванами</l>
          <l>довготелесими – який в тім глузд?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Адже се храм – чи ти ж того не знаєш?</l>
        </sp>
        <sp who="#gebrej">
          <speaker>Гебрей</speaker>
          <l>А що то храм? Навіщо він?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Та як же?</l>
          <l>Богам же треба теж оселю мати.</l>
        </sp>
        <sp who="#gebrej">
          <speaker>Гебрей</speaker>
          <l>Богам? Оселю?</l>
          <stage>(Показує на небо і на пустелю.)</stage>
          <l>То чия оселя?</l>
          <l>Чия то хата, я тебе питаю?</l>
        </sp>
        <sp who="#egiptjanin">
          <speaker>Єгиптянин</speaker>
          <stage>(спокійно)</stage>
          <l>Та то зовсім не хата й не оселя.</l>
          <l>То так неначе царство, в ньому се,</l>
          <l>що ми будуємо, є мов дворець,</l>
          <l>се хата Ра, оселя Озіріса,</l>
          <l>притулок для мандрівниці Ізіди,</l>
          <l>колиска Горусу, спочивок Фта,</l>
          <l>майстерня Тота, Анісовий хлів,</l>
          <l>Анубіс, Нейт, Амон домують тута.</l>
        </sp>
        <sp who="#gebrej">
          <speaker>Гебрей</speaker>
          <stage>(затикає вуха)</stage>
          <l>Ой боже, грому, заглуши мене!</l>
          <l>Нехай я хоч іменнів сих не чую!</l>
          <l>Гірка неволя, та найгірше</l>
          <l>в ній те, що я служу отим потворам, –</l>
          <l>не хотячи, кленучи, а служу!</l>
          <l>Ношу болото на прокляту цеглу</l>
          <l>і сам стаю болотом, сам з душею!</l>
          <stage>(До єгиптянина.)</stage>
          <l>Скажи мені, якби тебе не гнали</l>
          <l>на сю роботу силоміць, ти став би</l>
          <l>по власній волі будувать оселі</l>
          <l>усім отим, що ти тут називав?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Авжеж би став.</l>
        </sp>
        <sp who="#gebrej">
          <speaker>Гебрей</speaker>
          <l>То, значить, задля тебе</l>
          <l>нема тепер неволі? Ти не раб?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Е, де вже там не раб!.. Якби я сам</l>
          <l>був паном над собою, я б не так</l>
          <l>роботу сю розклав: спочинок довший,</l>
          <l>свята частіші я б собі давав,</l>
          <l>і страву певне б мав далеко ліпшу,</l>
          <l>мене б не бито – се вже річ видима!</l>
          <l>Либонь, що я б не мури малював, –</l>
          <l>різьби, малярства, будівництва вчився б.</l>
          <l>Тоді б я дещо тут зробив інакше:</l>
          <stage>(Показує рукою в різних напрямках.)</stage>
          <l>Сю постать я б зробив далеко вище,</l>
          <l>а тую нижче; не жовтогарячу,</l>
          <l>але червону фарбу тут поклав би;</l>
          <l>не так би, може, й цілий підмурівок</l>
          <l>зложив би – сей довгастий надто, –</l>
          <l>я більше б лотос брав, а не папірус</l>
          <l>за взірець для стовпів…</l>
        </sp>
        <sp who="#gebrej">
          <speaker>Гебрей</speaker>
          <l>Але роботи</l>
          <l>не кинув би?</l>
        </sp>
        <sp who="#egiptjanin">
          <speaker>Єгиптянин</speaker>
          <l>Ой, ні! Хай Тот-майстерник</l>
          <l>мене ховає від неробства!</l>
          <l>Всі ми, єгиптяни, працюємо ретельно</l>
          <l>не тільки по неволі, а й з охоти.</l>
          <l>Не раз, мені здається, я робив би</l>
          <l>незмірно краще, якби я був вільним,</l>
          <l>отак, як будівничий наш, наприклад.</l>
          <l>От щастя жити так, як він живе!..</l>
          <stage>(Розлягається вигідно на виступі сандалії Озірісової і, зажмуривши очі, вголос марить.)</stage>
          <l>Ні, ще не так!.. Не так, як будівничий –</l>
          <l>він все-таки не сам собі господар, –</l>
          <l>накаже перше цар, жерці присудять,</l>
          <l>а потім він будує, що звелять.</l>
          <l>А я б не так. Я будував би храми</l>
          <l>по-своєму, я б видумав нові</l>
          <l>емблеми для богів, а колонади</l>
          <l>зовсім би не таким порядком ставив, –</l>
          <l>я б їх єднав по три, по п’ять, по сім,</l>
          <l>отак, як пальми часом виростають…</l>
          <l>І! що б то був за храм! Боги мої…</l>
          <stage>(Посувається ближче до гебрея і говорить пошепки.)</stage>
          <l>А знаєш, я б ховав у пірамідах,</l>
          <l>скажу тобі по правді, не царів,</l>
          <l>а всіх, що добрії діла робили,</l>
          <l>всіх, що жили по правді. Задля того</l>
          <l>прийшлось би, правда, більші піраміди,</l>
          <l>ще вищі будувати, переходи</l>
          <l>робити довші в них, та се дарма, –</l>
          <l>вони, либонь, тоді були б ще кращі</l>
          <l>і вже б не зруйнувалися ніколи,</l>
          <l>бо все одно були б вони, що гори…</l>
          <l>Я б, може, просто гору обтесав</l>
          <l>і в ній попробивав без ліку ходів,</l>
          <l>і саркофагів тисячі поставив,</l>
          <l>щоб стало їх хоч би й на всіх мерців.</l>
          <l>Ото була б новітня піраміда,</l>
          <l>якої світ ще не видав!..</l>
          <stage>(Усміхається і затихає. Який час здається, що він спить, згодом він озивається трохи
            сонним голосом до гебрея.)</stage>
          <l>А ти?</l>
          <l>Що б ти зробив, якби ти вільним став?</l>
        </sp>
        <sp who="#gebrej">
          <speaker>Гебрей</speaker>
          <stage>(що теж було стишився і лежав нерухомо, неначе в якомусь отупінні, раптом схоплюється і
            різким рухом наближається до самого обличчя єгиптянина. Ще хрипшим, аж безгучним голосом,
            повний лютості і злорадості)</stage>
          <l>Я! Що зробив би я? Розруйнував би</l>
          <l>усі ті храми ваші й піраміди!</l>
          <l>Порозбивав би всі камінні довбні!</l>
          <l>Всіх мертвяків повикидав би геть!</l>
          <l>Загородив би Ніл і затопив би</l>
          <l>увесь сей край неволі!</l>
        </sp>
        <stage>Єгиптянин мовчки одводить руку і дає в лице гебреєві, той з проникливим криком падає
          додолу.</stage>
        <sp who="#starshij_dozorets">
          <speaker>Дозорець</speaker>
          <stage>(прибігає з києм)</stage>
          <l>Що за крик?</l>
          <l>Се що таке? А, прокляті раби!</l>
          <l>Ані заснеш, ані спочинеш з ними!</l>
          <stage>(Б’є обох києм.)</stage>
          <l>Тепер ідіть обидва на роботу</l>
          <l>раніше від усіх. Се вам за кару!</l>
          <stage>(Відходить.)</stage>
        </sp>
        <sp who="#egiptjanin">
          <speaker>Єгиптянин</speaker>
          <stage>(бере відро з фарбою і квачі, лагодячись іти малювати мура. До гебрея)</stage>
          <l>Ти, слухай-но, не гнівайся на мене,</l>
          <l>воно, я знаю, не годиться битись,</l>
          <l>але скипіло серце. Я й забув,</l>
          <l>що ми ж таки товариші з тобою,</l>
          <l>бо маємо ж ми спільний дім роботи.</l>
          <l>Ти вже прости.</l>
        </sp>
        <sp who="#gebrej">
          <speaker>Гебрей</speaker>
          <stage>(одвертається від нього і бере з долу брудного кошика до глини. Понуро)</stage>
          <l>Нічого, так і треба,</l>
          <l>я мушу знать, що я тут раб рабів,</l>
          <l>що він мені чужий, сей край неволі,</l>
          <l>що тут мені товаришів нема.</l>
          <l>Більш ти від мене й слова не почуєш!</l>
        </sp>
        <stage>Розходяться – єгиптянин до будови, гебрей до нільського багна. Інші раби сплять.</stage>
        <p>[Київ, 18.10.1906]</p>
      </div>
    </body>
  </text>
</TEI>