<TEI xmlns="http://www.tei-c.org/ns/1.0"  xml:id="u000045" xml:lang="ukr">
  <teiHeader>
    <fileDesc>
      <titleStmt>
        <title type="main">На руїнах</title>
        <title type="main" xml:lang="eng">On the Ruins</title>
        <title type="sub">Драматична поема</title>
        <author>
          <persName>
            <forename>Леся</forename>
            <surname>Українка</surname>
          </persName>
          <persName xml:lang="eng">
            <forename>Lesya</forename>
            <surname>Ukrainka</surname>
          </persName>
          <idno type="wikidata">Q298033</idno>
        </author>
      </titleStmt>
      <publicationStmt>
        <publisher xml:id="dracor">DraCor</publisher>
        <availability>
          <licence>
            <ab>CC0 1.0</ab>
            <ref target="https://creativecommons.org/publicdomain/zero/1.0/">Licence</ref>
          </licence>
        </availability>
      </publicationStmt>
      <sourceDesc>
        <bibl type="digitalSource">
          <name>Леся Українка. Енциклопедія життя і творчості</name>
          <idno type="URL">https://www.l-ukrainka.name/uk/Dramas/NaRujinax.html</idno>
        </bibl>
        <bibl type="originalSource">
          <title>Леся Українка. Зібрання творів у 12 тт. – К. : Наукова думка, 1975 р., т. 3, с. 167 – 182.</title>
        </bibl>
      </sourceDesc>
    </fileDesc>
        <profileDesc>
      <particDesc>
        <listPerson>
          <person sex="FEMALE" xml:id="tirca">
            <persName>Тірца</persName>
          </person>
          <person sex="FEMALE" xml:id="zhinka">
            <persName>Жінка</persName>
          </person>
          <person sex="FEMALE" xml:id="divchyna">
            <persName>Дівчина</persName>
          </person>
          <person sex="FEMALE" xml:id="divcha_pidlitok">
            <persName>Дівча-підліток</persName>
          </person>
          <person sex="MALE" xml:id="cholovik">
            <persName>Чоловік</persName>
          </person>
          <person sex="MALE" xml:id="staryj">
            <persName>Старий</persName>
          </person>
          <person sex="MALE" xml:id="spivets">
            <persName>Співець</persName>
          </person>
          <person sex="MALE" xml:id="rybalka">
            <persName>Рибалка</persName>
          </person>
          <person sex="MALE" xml:id="prorok_samariyskyi">
            <persName>Пророк самарійський</persName>
          </person>
          <person sex="MALE" xml:id="levit">
            <persName>Левіт</persName>
          </person>
          <personGrp sex="MALE" xml:id="samaryany">
            <name>Самаряни</name>
          </personGrp>
          <personGrp sex="MALE" xml:id="iudeyi">
            <name>Іудеї</name>
          </personGrp>
        </listPerson>
      </particDesc>
    </profileDesc>
  </teiHeader>
  <standOff>
    <listEvent>
      <event type="written" when="1904">
        <desc>11.09.1904, Зелений Гай</desc>
      </event>
      <event type="print" when="1908">
        <desc>Вперше надруковано в літературному збірнику «З неволі», Вологда, вид-во «Запомога», 1908, стор. 18 – 30.</desc>
      </event>
    </listEvent>
    <listRelation>
      <relation name="wikidata" active="https://dracor.org/entity/u000045" passive="http://www.wikidata.org/entity/Q12131906"/>
    </listRelation>
  </standOff>
  <text>
    <front>
      <castList>
        <head>Дійові особи</head>
        <castItem>Тірца, пророчиця</castItem>
        <castItem>Жінка</castItem>
        <castItem>Дівчина</castItem>
        <castItem>Дівча-підліток</castItem>
        <castItem>Чоловік</castItem>
        <castItem>Старий</castItem>
        <castItem>Співець</castItem>
        <castItem>Рибалка</castItem>
        <castItem>Пророк самарійський</castItem>
        <castItem>Левіт</castItem>
        <castItem>Самаряни</castItem>
        <castItem>Іудеї</castItem>
      </castList>
    </front>
    <body>
      <div type="act">
        <stage>Ясна, місячна ніч. Далеко розляглась рівнина Іорданська, на видноколі мріють гори Морія і Сіон, поблискуючи срібним верхів’ям проти місяця. В глибині, але не так далеко, як гори, чорніють руїни Єрусалима, де-не-де поміж ними блима вогник, либонь, в якій позосталій хатині, де ще живуть люди. По рівнині блукають люди. Вони зібралися з різних сторін, – хто з Іудеї, хто з Самарії. Одні побудували собі курені з каміння, що набрали на руїнах, та з іорданського очерету; другі – розпалюють маленькі багаття, гріються і щось варять; інші копають ями й ховають в них кістки, знайдені на давнім побойовиську. Чутно зітхання, приглушені ридання і здавлене шепотіння тих, що не сплять, але більша частина спить, хто в безверхім курені, хто просто серед поля, скрившись лахміттям, лігши ницьма, щоб місяць не будив. Ті сонні здаються вбитими, а поле від того ще сумніше – воно мов тільки що після бою, наче вкрите трупом. Скраю три постаті – жінка, дівчина і дівча-підліток – сумно сидять над погаслим багаттям. Жінка колише на руках маленьку дитину, дівчина пряде вовну, дівча-підліток плете кошик з очерету.</stage>
        <sp who="#tirca">
          <speaker>Пророчиця Тірца</speaker>
          <stage>(іде від руїн єрусалимських і наближається до тих трьох)</stage>
          <l>Спокій вам, сестри!</l>
        </sp>
        <sp who="#zhinka">
          <speaker>Жінка</speaker>
          <l>І тобі спокій!</l>
          <l>Спокій нам всім… спокій і смерть.</l>
        </sp>
        <sp who="#tirca">
          <speaker>Тірца</speaker>
          <l>Чого?</l>
          <l>Живий наш бог, і ми живі.</l>
        </sp>
        <sp who="#zhinka">
          <speaker>Жінка</speaker>
          <l>В руїнах!</l>
          <stage>(Притуляється лицем до дитини і плаче. Дитина квилить крізь сон.)</stage>
        </sp>
        <sp who="#tirca">
          <speaker>Тірца</speaker>
          <l>Не напувай слізьми малого сина,</l>
          <l>не нагодовуй молоком недолі.</l>
        </sp>
        <sp who="#divchina">
          <speaker>Дівчина</speaker>
          <l>Покинутим де іншої взять страви?</l>
        </sp>
        <sp who="#tirca">
          <speaker>Тірца</speaker>
          <l>Чому ти звеш покинутими вас?</l>
        </sp>
        <sp who="#divchina">
          <speaker>Дівчина</speaker>
          <l>Мій брат в Ассірії, у Ніневії.</l>
        </sp>
        <sp who="#divcha-pidlitok">
          <speaker>Дівча-підліток</speaker>
          <l>Мій батько в Вавілоні другий рік.</l>
        </sp>
        <sp who="#zhinka">
          <speaker>Жінка</speaker>
          <l>Мій чоловік подався в Фінікію.</l>
        </sp>
        <sp who="#tirca">
          <speaker>Тірца</speaker>
          <l>Але вас три й дитина межи вами.</l>
          <l>Той не покинутий, хто сам не кинув.</l>
          <l>Паліть багаття, поки встане день,</l>
          <l>щоб вам було видніше при роботі.</l>
        </sp>
        <sp who="#divchina">
          <speaker>Дівчина</speaker>
          <stage>(кладе кужілку долі)</stage>
          <l>Робота наша марна. Хто ж то буде</l>
          <l>носити шати сі, як напряду?</l>
          <l>Мій брат в Ассірії, в ворожім війську,</l>
          <l>неволячи, в неволі сам загине.</l>
          <l>На кого дбати?</l>
        </sp>
        <sp who="#tirca">
          <speaker>Тірца</speaker>
          <l>Дбай сама на себе,</l>
          <l>то будеш вільна, – перед ворогами</l>
          <l>не скажеш: «Хто мені одежу дасть?»</l>
          <l>Не скаже ворог: «Я тебе вдягаю».</l>
        </sp>
        <stage>Дівчина здіймає кужілку й знову береться прясти.</stage>
        <sp who="#tirca">
          <speaker>Тірца</speaker>
          <stage>(до дівчини-підлітка, що, зажурившись, склала над роботою руки)</stage>
          <l>Чого сидиш, хіба скінчила працю?</l>
        </sp>
        <sp who="#divcha-pidlitok">
          <speaker>Дівча-підліток</speaker>
          <l>Та що кінчати? Подруги плетуть</l>
          <l>сі кошики, щоби носити землю</l>
          <l>на могилки над трупами батьків,</l>
          <l>що полягли, боронячи святиню.</l>
          <l>А в мене ж не зосталось і могили!</l>
          <l>Мій батько в Вавілоні. Кажуть люди,</l>
          <l>що він будує храм новий Ваалу.</l>
        </sp>
        <sp who="#tirca">
          <speaker>Тірца</speaker>
          <l>А ти будуй нову для себе хату,</l>
          <l>не на могилу, на оселю дбай,</l>
          <l>щоб не була чужою в ріднім краю.</l>
          <l>Не скажеш ти: «Хто дасть мені притулок?»</l>
          <l>Не скаже ворог: «Я для тебе захист».</l>
          <l>Плети скоріш, носи каміння й глину,</l>
          <l>будуй курінь, – холодні ночі близько.</l>
        </sp>
        <stage>Дівча-підліток шпарко береться до роботи.</stage>
        <sp who="#tirca">
          <speaker>Тірца</speaker>
          <stage></stage>
          <l>Чому твоє багаття не горить?</l>
        </sp>
        <sp who="#zhinka">
          <speaker>Жінка</speaker>
          <l>Нащо йому горіти? Жінка дбає</l>
          <l>в своїй оселі про багаття хатнє.</l>
          <l>А де ж моя оселя? Серед поля?</l>
          <l>Мій чоловік осів у Фінікії,</l>
          <l>в чужому краю злота добуває…</l>
          <l>Для кого маю берегти багаття?</l>
        </sp>
        <sp who="#tirca">
          <speaker>Тірца</speaker>
          <stage>(показує на дитину)</stage>
          <l>Для сього і для себе. Серед поля</l>
          <l>своїй дитині розпали багаття,</l>
          <l>нагрій і нагодуй, щоб не квилило</l>
          <l>коло сухих грудей твоє дитя,</l>
          <l>щоб не тремтіло з холоду під рам’ям,</l>
          <l>щоб не ридала ти, мов безпорадна:</l>
          <l>«Хто дасть мені моє багаття хатнє?»</l>
          <l>Щоб ворог не сказав: «Ходи до мене!»</l>
        </sp>
        <stage>Жінка заходжується ворушити багаття, воно за хвилину спалахує, і веселе світло освічує трьох жінок і їх роботу.</stage>
        <sp who="#tirca">
          <speaker>Тірца</speaker>
          <stage>(повертаючись іти від них)</stage>
          <l>Спокій вам, сестри!</l>
        </sp>
        <sp who="#vsitri">
          <speaker>Всі три</speaker>
          <l>І тобі спокій!</l>
          <l>Благословенна ти, надії дочко!</l>
        </sp>
        <stage>Серед лежачих чутно якийсь стогін. Тірца подається туди і спиняється над одним чоловіком, що саме обернувся горілиць і простяг до місяця заломлені в розпачі руки.</stage>
        <sp who="#tirca">
          <speaker>Тірца</speaker>
          <stage>(схиляється над чоловіком)</stage>
          <l>Страждаєш, брате? Рана все горить?</l>
          <l>Дай я перев’яжу, то легше стане.</l>
        </sp>
        <sp who="#cholovik">
          <speaker>Чоловік</speaker>
          <l>Моєї рани не перев’язати!</l>
          <l>Загоїлась та рана, що на грудях,</l>
          <l>а та, що в серці, буде вік палати!</l>
          <l>Єрусалиме мій, Єрусалиме!</l>
          <l>Ти, вічна рано рідної країни!</l>
          <l>Гориш ти в мене в серці невгасимо!..</l>
          <stage>(Стогне знов і ламає руки.)</stage>
        </sp>
        <sp who="#tirca">
          <speaker>Тірца</speaker>
          <l>Коли загоїлась на грудях рана,</l>
          <l>то встань і йди до праці.</l>
        </sp>
        <sp who="#cholovik">
          <speaker>Чоловік</speaker>
          <l>До якої?</l>
          <l>Що маю я робити? Чим? Над чим?</l>
          <l>Ні знаряду, ні знадобу не маю.</l>
        </sp>
        <sp who="#tirca">
          <speaker>Тірца</speaker>
          <l>Земля єрусалимська не згоріла.</l>
          <l>Ти маєш меч.</l>
          <stage>(Показує на пощерблений меч, що валяється долі край чоловіка.)</stage>
        </sp>
        <sp who="#cholovik">
          <speaker>Чоловік</speaker>
          <l>Куди ж тепер той меч?!</l>
          <l>Руїні не потрібна оборона.</l>
        </sp>
        <sp who="#tirca">
          <speaker>Тірца</speaker>
          <l>Розкуй меча на рало. Час настав.</l>
          <l>Потрібна оборона і руїні.</l>
          <l>Бо прийде ворог і розоре землю,</l>
          <l>насіє збіжжя, і збере жнива,</l>
          <l>і буде хлібом люд сей годувати,</l>
          <l>і вдруге завоює Палестину,</l>
          <l>вже без меча, самим блискучим ралом.</l>
          <l>Бо скажуть вголос сироти й вдовиці:</l>
          <l>благословенний той, хто хліб дає!</l>
          <l>Лежачим краю рідного немає.</l>
          <l>Чий хліб і праця – того і земля.</l>
          <l>Тож вавілонською назвуть сю землю.</l>
          <l>А ті руїни, що он там чорніють,</l>
          <l>стоятимуть вже на чужій землі.</l>
          <l>Кого тоді болітиме та рана,</l>
          <l>що звалася колись Єрусалимом?</l>
        </sp>
        <stage>Чоловік підводиться і здіймає меча.</stage>
        <sp who="#cholovik">
          <speaker>Чоловік</speaker>
          <l>Де ж маю я меча перекувати?</l>
        </sp>
        <sp who="#tirca">
          <speaker>Тірца</speaker>
          <stage>(показує на вогник, що видніє з далеких руїн)</stage>
          <l>Іди туди, там є живії люди,</l>
          <l>вони тобі дадуть вогню живого.</l>
          <l>Як жевріє в твоєму серці рана,</l>
          <l>нехай так жевріє в огні залізо;</l>
          <l>ти перекуй з убійчого меча</l>
          <l>робітне рало й загартуй його,</l>
          <l>як я тебе тепер загартувала</l>
          <l>вогнем і холодом свойого слова.</l>
        </sp>
        <sp who="#cholovik">
          <speaker>Чоловік</speaker>
          <l>Благословенне слово, що гартує!</l>
          <stage>(Бере меча під паху і йде до руїн на вогонь.)</stage>
        </sp>
        <sp who="#tirca">
          <speaker>Тірца</speaker>
          <stage>(співає)</stage>
          <l>Устань, Ізраїлю, роби намети!..</l>
        </sp>
        <stage>Серед гурту сонних дехто починає ворушитись, дехто підводиться. Один старий озивається сонним голосом.</stage>
        <sp who="#staryi">
          <speaker>Старий</speaker>
          <l>Хто тут співає?</l>
        </sp>
        <sp who="#tirca">
          <speaker>Тірца</speaker>
          <stage>(співає)</stage>
          <l>Готуйте путь великій силі божій,</l>
          <l>шляхи рівняйте духові його!</l>
        </sp>
        <sp who="#staryi">
          <speaker>Старий</speaker>
          <l>Проклятий той, хто будить подоланих,</l>
          <l>проклятий той, хто краде сон в рабів,</l>
          <l>бо менший гріх ограбувати старця,</l>
          <l>голодному скоринку одібрать.</l>
        </sp>
        <sp who="#tirca">
          <speaker>Тірца</speaker>
          <l>Хто раб? Хто подоланий? Тільки той,</l>
          <l>хто самохіть несе ярмо неволі.</l>
        </sp>
        <sp who="#staryi">
          <speaker>Старий</speaker>
          <l>Я не ношу ярма, я сплю, та й годі.</l>
        </sp>
        <sp who="#tirca">
          <speaker>Тірца</speaker>
          <l>А що ж є гірше над таке ярмо?</l>
          <l>Носив ярмо залізне Єремія</l>
          <l>і думав, що воно найгірше в світі,</l>
          <l>але якби пророк твій сон побачив, –</l>
          <l>камінний сон байдужого раба, –</l>
          <l>його ярмо здалося б легшим пуху</l>
          <l>проти твоїх кайданів невидимих.</l>
          <l>Невже не встанеш ти з сії неслави?</l>
          <l>Від сорому не підведеш чола?</l>
        </sp>
        <sp who="#staryi">
          <speaker>Старий</speaker>
          <l>Для чого? Нащо маю я вставати?</l>
        </sp>
        <sp who="#tirca">
          <speaker>Тірца</speaker>
          <l>Для праці! для поради! для життя!</l>
          <l>Щоб сонце не зійшло в твоїм лінивстві,</l>
          <l>щоб час визволу не застав тебе</l>
          <l>у сні ганебнім, соромнім безділлі.</l>
        </sp>
        <sp who="#staryi">
          <speaker>Старий</speaker>
          <stage>(роздражнений)</stage>
          <l>А ти що робиш? Ти?</l>
        </sp>
        <sp who="#tirca">
          <speaker>Тірца</speaker>
          <l>Людей буджу.</l>
        </sp>
        <sp who="#staryi">
          <speaker>Старий</speaker>
          <stage>(укладається вигідніше. З презирливим сміхом)</stage>
          <l>Збуди ж мене, як прийде час визволу!</l>
        </sp>
        <sp who="#tirca">
          <speaker>Тірца</speaker>
          <l>Для тебе він ніколи не настане.</l>
          <l>Спи, я знайду живішого мерця.</l>
          <stage>(Волає.)</stage>
          <l>Гей, хто живий на сім побойовиську?</l>
        </sp>
        <stage>Чутно з-під дерева понад Іорданом слабий бренькіт струн і несміливий голос, що співає уривчасто, спиняючись, немов пригадуючи порізнені слова і мелодію пісні.</stage>
        <sp who="#holos">
          <speaker>Голос</speaker>
          <l>«Як потемніло злото… срібло як</l>
          <l>змінилось чисте… Ох, сіонська дочко!</l>
          <l>Хто дасть моїм очам потоки сліз?..»</l>
        </sp>
        <sp who="#tirca">
          <speaker>Тірца</speaker>
          <stage>(іде на той голос і спиняється біля співця, що торкає поржавілі струни на маленькій, абияк збитій арфі. Як вона надійшла, співець замовк, похилився і поклав арфу долі)</stage>
          <l>Чого ти так несміливо співаєш?</l>
        </sp>
        <sp who="#spivets">
          <speaker>Співець</speaker>
          <l>Ніяк не можу пригадати пісні…</l>
          <l>«Плач Єремії» хочу пригадати</l>
          <l>і все не можу… пам’яті бракує.</l>
        </sp>
        <sp who="#tirca">
          <speaker>Тірца</speaker>
          <l>То й не пригадуй! вигадай своє!</l>
        </sp>
        <sp who="#spivets">
          <speaker>Співець</speaker>
          <l>Ох, що ти, сестро? Се було б зухвальство!</l>
          <l>Чи знаєш ти, чия се в мене арфа?</l>
          <l>Самого Єремії! А йому</l>
          <l>вона десь від Ісаії дісталась,</l>
          <l>той мав її з Давидового дому, –</l>
          <l>либонь, ще сам Давид грав на сій арфі,</l>
          <l>співаючи на божу славу псалми!</l>
          <l>Давидові я псалми добре тямлю,</l>
          <l>та їх співать не личить в день неслави…</l>
          <l>Ісаії пророцтво не справдилось, –</l>
          <l>мир не настав, Месія не з’явився,</l>
          <l>пісні його нехай ідуть в непам’ять,</l>
          <l>нехай не дражнять нас… А Єремія,</l>
          <l>останній наш пророк, співець руїни,</l>
          <l>нехай би жив у сих преславних струнах.</l>
          <l>Коли б ти чула, як він тут ридав</l>
          <l>великим голосом посеред пустки!</l>
          <l>Луною відзивалася руїна,</l>
          <l>з пророком нашим плакало й каміння.</l>
          <l>А як його в залізному ярмі</l>
          <l>виводили в полон з Єрусалима,</l>
          <l>він об зруйнований жертовник вдарив</l>
          <l>сю арфу й кинув строщену додолу.</l>
          <l>І так вона лежала довго, довго,</l>
          <l>аж поки я, вишукуючи вугля</l>
          <l>у попелі холоднім, віднайшов</l>
          <l>святий забуток сей співців преславних.</l>
          <l>Зібрав я все, що тільки заціліло,</l>
          <l>зложив і склеїв, – арфа невеличка,</l>
          <l>та в ній нема і скіпки несвятої.</l>
          <l>Знайшов і струни – шкода, що не всі, –</l>
          <l>були покручені, страшенно ржаві,</l>
          <l>я виправив, почистив їх, як міг,</l>
          <l>нап’яв на арфу та й, як бачиш, граю.</l>
          <stage>(Торкає струни, щоб показати їх голос.)</stage>
          <l>Слабенько грають. Та зате сі струни</l>
          <l>колись бриніли у руках пречистих</l>
          <l>святих співців, пророків незабутніх.</l>
          <l>Нема ні одної струни нової,</l>
          <l>всі давні… шкода, згублено багато.</l>
        </sp>
        <sp who="#tirca">
          <speaker>Тірца</speaker>
          <l>Бракує арфі струн, співцеві слів!</l>
          <l>Колись ти чув, як на пророчий голос</l>
          <l>руїна озивалась. Я ж почула,</l>
          <l>як ти, співець, хотів луною бути</l>
          <l>оцій руїні… Дай її сюди!</l>
          <stage>(Бере арфу з рук здивованого співця.)</stage>
          <l>Свята руїна служить нашій ганьбі!</l>
          <l>Колись живії, струни тяжко стогнуть</l>
          <l>під мертвим доторканням мертвих рук;</l>
          <l>живі слова, мов вітер в мертвім листі,</l>
          <l>в плохих устах безсило шелестять.</l>
          <l>Я визволю тебе, свята руїно, –</l>
          <l>ще, може, станеться господнє чудо,</l>
          <l>що віднайде тебе рука гідніша</l>
          <l>і збудить у тобі не тільки голос,</l>
          <l>а й душу вічну. Поки ж – спочивай!</l>
          <l>Нехай тебе свята ріка ховає!</l>
          <stage>(Широко замахнувши, кидає арфу далеко в Іордан.)</stage>
        </sp>
        <sp who="#spivets">
          <speaker>Співець</speaker>
          <l>Безумна! Біснувата! Що ти робиш?</l>
          <l>Рятуйте, люди, святощі загинуть!</l>
          <stage>(з голосним лементом кидається до Іордану, за ним дехто з людей, що посхоплювались на його крик.)</stage>
          <l>Пливіть, ловіть, біжіте, переймайте!</l>
          <l>Пішла на дно!.. Давайте сітку! Невід!</l>
        </sp>
        <sp who="#rybalka">
          <speaker>Рибалка</speaker>
          <stage>(з берега)</stage>
          <l>Пішла на дно? Шкода! Дарма шукати.</l>
          <l>Не доберешся дна, тут мулко дуже.</l>
          <stage>(Гукає на співця, що збирається кинутися в річку.)</stage>
          <l>Вернись, не квапся, бо ще й сам потонеш.</l>
        </sp>
        <sp who="#spivets">
          <speaker>Співець</speaker>
          <stage>(кидається до Тірци, за ним юрба розбуджених людей)</stage>
          <l>Так я ж тебе, злочиннице, втоплю!</l>
        </sp>
        <sp who="#iudei">
          <speaker>Юрба</speaker>
          <l>Топіть її! топіть! вона посміла</l>
          <l>втопити наші святощі сіонські!</l>
          <stage>(Тягнуть Тірцу до річки, шарпають на ній одежу, плюють, хлоп’ята рибальські кидають в неї грудками мулу, інші в’яжуть їй руки баговинням.)</stage>
        </sp>
        <sp who="#prorok_samariysky">
          <speaker>Молодий пророк самарійський</speaker>
          <stage>(надбігає з-під дерева, де він молився)</stage>
          <l>Рятуй, Ізраїлю! Тут іудеї</l>
          <l>втопити хочуть дівчину невинну!</l>
        </sp>
        <stage>Набігає з усіх боків гурт самарян і бореться з іудеями, відбиваючи Тірцу.</stage>
        <sp who="#samaryany">
          <speaker>Самаряни</speaker>
          <l>Втопити? За що? За якії вчинки?</l>
        </sp>
        <sp who="#iudei">
          <speaker>Іудеї</speaker>
          <l>За святощі!</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>За брязкало старе!</l>
        </sp>
        <stage>Самаряни сміються. Іудеї лютують, бійка закипає дужче. Один левіт стоїть осторонь і спокійно споглядає.</stage>
        <sp who="#spivets">
          <speaker>Співець іудейський</speaker>
          <l>Гей, ти, левіте, поможи скарати</l>
          <l>злочинницю!</l>
        </sp>
        <sp who="#levit">
          <speaker>Левіт</speaker>
          <l>Та що мені до арфи?</l>
          <l>Мене пісні й пророцтва не обходять.</l>
          <l>Аби закон, пророків не потрібно.</l>
        </sp>
        <stage>Самаряни нарешті беруть гору і, відбивши іудеїв, ведуть Тірцу під те дерево, де недавно молився їх молодий пророк.</stage>
        <sp who="#prorok_samariysky">
          <speaker>Пророк самарійський</speaker>
          <stage>(до Тірци)</stage>
          <l>Стань тут, пророчице, олива сяя</l>
          <l>тебе покриє вітами святими,</l>
          <l>і горе кожному, хто зачепити</l>
          <l>поважиться святиню і тебе, –</l>
          <l>шма, Ізраїль! не жить тому на світі!</l>
          <stage>(до самарян.)</stage>
          <l>Бог поскромив дівочими руками</l>
          <l>безчельних іудеїв. Вам відомо,</l>
          <l>які то святощі вона втопила?</l>
        </sp>
        <sp who="#samaryanyn">
          <speaker>Самарянин</speaker>
          <l>Ти ж сам казав, що брязкало старе…</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>Те брязкало старе колись бриніло</l>
          <l>В руках Давидових.</l>
        </sp>
        <sp who="#samaryany">
          <speaker>Самаряни</speaker>
          <l>Адонаї!</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>Оті лукаві струни гомоніли</l>
          <l>в палатах нашого царя Саула,</l>
          <l>вони його приспали, а тим часом</l>
          <l>престол точила іудейська зрада,</l>
          <l>мов шашель. Трон упав, Саул загинув,</l>
          <l>плачем нещирим заридали струни</l>
          <l>над смертю Йонатана і Саула</l>
          <l>в руках Давида, що згубив їх.</l>
          <l>Не раз, не раз в Єрусалимі грали</l>
          <l>ті струни на погибель Самарії!</l>
          <l>Тепер вони загинули без сліду,</l>
          <l>як і пиха царів єрусалимських!</l>
        </sp>
        <sp who="#samaryany">
          <speaker>Самаряни</speaker>
          <l>Хвала пророчиці, новій Деборі!</l>
          <l>Ой, дайте їй тимпан! Нехай заграє,</l>
          <l>танок нам заведе, як Маріам,</l>
          <l>що святкувала згубу фараона!</l>
          <l>Честь Самарії! Смерть Єрусалиму!</l>
        </sp>
        <stage>Дівчина-самарянка подає тимпана Тірці. Тірца мовчки одводить його рукою і стоїть, похиливши чоло.</stage>
        <sp who="#prorok_samariysky">
          <speaker>Пророк самарійський</speaker>
          <l>Вона не хоче грати на руїні.</l>
          <l>Дівоче серце жалісливе, браття.</l>
          <l>Настане день, ми підем з сього поля,</l>
          <l>ген-ген туди, на гору Гарізім.</l>
          <l>Там, на високім місці, ми запалим</l>
          <l>вогонь святий в свяченому гаю.</l>
          <l>Там Тірца нам пророкувати буде</l>
          <l>про нашу Самарію.</l>
        </sp>
        <sp who="#tirca">
          <speaker>Тірца</speaker>
          <l>Ні, ніколи</l>
          <l>я не піду на гору Гарізім.</l>
          <l>Не йдіть і ви. Забудьмо нашу зваду.</l>
          <l>Саул з Давидом вкупі на тім світі.</l>
          <l>Що Самарія? Що Єрусалим?</l>
          <l>Руїна! пустка!</l>
        </sp>
        <sp who="#levit">
          <speaker>Левіт</speaker>
          <stage>(з гурту, що не вступав до бійки за Тірцу)</stage>
          <l>А святий жертовник?</l>
          <l>Стоїть він цілий.</l>
        </sp>
        <sp who="#tirca">
          <speaker>Тірца</speaker>
          <l>Тільки без жертов.</l>
        </sp>
        <sp who="#levit">
          <speaker>Левіт</speaker>
          <l>В нас є закон, а там стоїть виразно,</l>
          <l>що є одно на світі боже місто –</l>
          <l>Давидове, одна оселя божа –</l>
          <l>храм Соломонів.</l>
        </sp>
        <sp who="#samaryanyn">
          <speaker>Самарянин</speaker>
          <l>Де ж той храм?</l>
        </sp>
        <sp who="#levit">
          <speaker>Левіт</speaker>
          <l>В законі.</l>
        </sp>
        <stage>Самаряни сміються.</stage>
        <sp who="#levit">
          <speaker>Левіт</speaker>
          <l>Безумним сміхом бог значить безумних.</l>
          <l>В законі жодна літера не гине.</l>
          <l>Там все стоїть навіки нерушимо.</l>
          <l>І кожний камінь храму є безсмертний,</l>
          <l>бо він стоїть записаний в законі.</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>І що ж вам з того?</l>
        </sp>
        <sp who="#levit">
          <speaker>Левіт</speaker>
          <l>Нечестивий запит!</l>
          <l>Як «що»? Закон потрібний для закону,</l>
          <l>як бог для бога. Ми його раби</l>
          <l>і мусимо йому служити сліпо.</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>Та чим служити?</l>
        </sp>
        <sp who="#levit">
          <speaker>Левіт</speaker>
          <l>Берегти святині.</l>
          <l>Щоб жертов не давалось поза храмом,</l>
          <l>щоб не зміняв ніхто в законі й слова.</l>
        </sp>
        <sp who="#samaryanyn_molodyi">
          <speaker>Другий самарянин</speaker>
          <stage>(молодий)</stage>
          <l>А ми тим часом розберем руїни</l>
          <l>і занесем каміння в Самарію!</l>
          <l>Жертовник ваш на Гарізім поставим</l>
          <l>і жертву принесем в святому гаю!</l>
        </sp>
        <sp who="#gurt_iudeiv">
          <speaker>Гурт іудеїв</speaker>
          <stage>(що надійшов потроху слухати сперечки)</stage>
          <l>Собаки самарійські! Ось чого ви</l>
          <l>прийшли сюди, як злодії вночі!</l>
          <l>Прийшли святиню нашу обкрадати?</l>
        </sp>
        <stage>Гурт на гурт починає наступати. Левіт береться за камінь і наміряється в пророка самарійського.</stage>
        <sp who="#tirca">
          <speaker>Тірца</speaker>
          <l>Спиніться ви! Дозорець вавілонський</l>
          <l>з намету вийде і рабам накаже</l>
          <l>вас бичувати. Не будіть його!</l>
        </sp>
        <sp who="#holosy">
          <speaker>Голоси з обох гуртів</speaker>
          <l>Се правда! тихше! годі, схаменіться!</l>
        </sp>
        <sp who="#tirca">
          <speaker>Тірца</speaker>
          <l>Сліпі! нещасні! Чи не видко вам,</l>
          <l>що саме час настав справдити слово</l>
          <l>Ісаії-пророка? Вже пора,</l>
          <l>щоб лев з ягням як браття поєднались.</l>
          <l>Іудин лев нехай шакалів душить,</l>
          <l>а не займа господнюю отару.</l>
        </sp>
        <sp who="#spivets">
          <speaker>Співець іудейський</speaker>
          <l>Сама посіяла між нами зваду,</l>
          <l>а хочеш мир зібрати? Пригадай:</l>
          <l>хто сіє вітер, той збирає бурю.</l>
        </sp>
        <sp who="#tirca">
          <speaker>Тірца</speaker>
          <l>Посіяно і зібрано давно.</l>
          <l>Не вчора й не сьогодні, – он стернею</l>
          <l>чорніє по жнивах широке поле.</l>
          <stage>(Показує геть навколо на простір, укритий руїнами й бездомним людом.)</stage>
          <l>Час братися до іншої сівби</l>
          <l>і ждати інших жнив. Але не вам</l>
          <l>судилось розкувать ярмо залізне</l>
          <l>на коси та серпи. Он ті, малії,</l>
          <l>он ті, що в куренях та при багаттях</l>
          <l>удосвіта працюють неоспало,</l>
          <l>вони жнива для господа готують,</l>
          <l>а ви, мов скорпіон в своєму гніві,</l>
          <l>самі собі отрути завдаєте,</l>
          <l>самі себе пожрете, мов ті змії,</l>
          <l>що бог колись наслав на кару нам.</l>
        </sp>
        <sp who="#prorok_samariysky">
          <speaker>Пророк самарійський</speaker>
          <l>Хто тут тебе поставив за пророка?</l>
          <l>Прилюдно жінці личило б мовчати!</l>
        </sp>
        <sp who="#tirca">
          <speaker>Тірца</speaker>
          <l>Хто звав мене Деборою новою?</l>
          <l>Хіба не син твого народу? Справді,</l>
          <l>коли бракує ватагам кебети,</l>
          <l>хай встане жінка, як нова Дебора,</l>
          <l>і скрикне: «Встань, Ізраїлю, повстань!»</l>
          <l>І встане люд, мов хвилі серед моря,</l>
          <l>і божий дух ті хвилі оживить.</l>
          <l>І зацвіте Сіон весняним крином,</l>
          <l>і знов поллється молоком і медом</l>
          <l>земля обітована, ся земля,</l>
          <l>де ми тепер блукаєм, мов вигнанці,</l>
          <l>мов стадо згублене на бездоріжжі.</l>
          <l>Чого блукати нам? Чого шукати?</l>
          <l>Чи се ж не та земля, що здобували</l>
          <l>для нас батьки своєю крів’ю й потом?</l>
          <l>Стовп огняний не поведе нікуди,</l>
          <l>не скаже хмарний стовп: іди за мною.</l>
          <l>Не спустить бог нові скрижалі з неба –</l>
          <l>ще ж не сповнився й давній заповіт.</l>
          <l>Устань, Ізраїлю! Зори плугами</l>
          <l>се бойовисько, не давай ні кроку</l>
          <l>землі обітованої. Посій</l>
          <l>понад границями пшеницю добру,</l>
          <l>відгородись житами від пустині.</l>
          <l>Склади каміння все у підмурівки,</l>
          <l>щоб не казали люди: тут руїна;</l>
          <l>щоб мовили: колись тут стане дім.</l>
          <l>Пройдуть роки, з полону бранець верне,</l>
          <l>знов оживе тоді сіонська пісня,</l>
          <l>високий підмурівок одгукнеться</l>
          <l>ще голосніш на співи відродження,</l>
          <l>ніж ся руїна смутная лунала</l>
          <l>від погребових плачів Єремії.</l>
          <l>І бранець руку братові подасть,</l>
          <l>і підуть поруч будувати мури</l>
          <l>на тім гучнім, високім підмурівку.</l>
          <l>Душа моя вже бачить ту будову,</l>
          <l>і знає серце, як її назвати:</l>
          <l>в новім Єрусалимі храм новий!</l>
        </sp>
        <sp who="#samaryanyn">
          <speaker>Самарянин</speaker>
          <l>Єрусалим?! Будь прокляте се слово!</l>
        </sp>
        <sp who="#levit">
          <speaker>Левіт</speaker>
          <l>Новітній храм?! Без святощів прадавніх?</l>
          <l>без скрині заповіту й херувимів?</l>
          <l>без спадщини Давида й Соломона?</l>
        </sp>
        <sp who="#tirca">
          <speaker>Тірца</speaker>
          <l>Чи тільки те й святеє, що старе?</l>
        </sp>
        <sp who="#spivets">
          <speaker>Співець іудейський</speaker>
          <l>Та геть її! в пустиню! на вигнання!</l>
          <l>Хай не морочить нас! не баламутить!</l>
        </sp>
        <sp who="#iudei">
          <speaker>Один з іудеїв</speaker>
          <l>Кому ж се маємо тут будувати?</l>
          <l>Щоб ворог знов прийшов і знов посів?</l>
        </sp>
        <sp who="#staryi_iudeyanyn">
          <speaker>Старий іудеянин</speaker>
          <l>Хто нам дозволив ту нову будову?</l>
          <l>Цар чи дозорець?</l>
        </sp>
        <sp who="#tirca">
          <speaker>Тірца</speaker>
          <l>Божий дух велить!</l>
          <l>Той божий дух, що не живе між вами!</l>
          <l>Певніше він в пустині пробуває,</l>
          <l>куди ви женете мене на безвість,</l>
          <l>ніж серед вас!</l>
        </sp>
        <sp who="#spivets">
          <speaker>Співець іудейський</speaker>
          <l>О, там ти знайдеш духа</l>
          <l>того, що здавна завладав тобою,</l>
          <l>лукавого! Іди, шукай його!</l>
        </sp>
        <sp who="#tirca">
          <speaker>Тірца</speaker>
          <l>Дух божий знайде сам мене в пустині,</l>
          <l>а вам ще довгий шлях лежить до нього!</l>
        </sp>
        <stage>Юрба з навісним лементом жене Тірцу, аж поки та зникає з заселеного обшару.</stage>
        <p>11.09.1904, Зелений Гай</p>
      </div>
    </body>
  </text>
</TEI>
